La sua chiave non risiede nella tensione, bensì nell’attenzione. Esso nasce dall’essere nell’istante presente, saper vedere la realtà quale essa è, dall’uscire dai meccanismi abitudinari che ci impediscono di meravigliarci di fronte al mondo. Il piacere è nell’ora. La noia nasce solo quando noi ci facciamo prendere dall’abitudine ed entriamo in meccanismi automatici. La chiave della serenità è quindi provare piacere nell’adesso. In questa visione, l’unico desiderio che esiste è il desiderio logico, desiderio attivo, in via di realizzazione. Ovverosia è il sapere che una cosa si realizza, per cui mettiamo in moto l’organismo. Un desiderio irreale o impossibile è per ciò stesso un desiderio morto, privo di virtù dinamica. Io non desidero andare sulla luna, i desideri in questo momento fuori dalla mia possibilità mi lasciano del tutto indifferente. In conclusione, la gioia non risiede nelle cose, ma nella ricettività organica26. In questo consiste l’accesso alla vera felicità, che più che una somma di piaceri, è uno stato generale organico, una disposizione a provare piacere, una sensibilità orientata verso il piacere e uno stato d’animo che gode di ciò, natura che gode di se stessa. E che porta a saper esser sensibili al piacere che è nell’ora e a essere insensibili al dolore. Il denaro La legge del dare, ricevere e prendere risulta dalla pratica dell’attività umana di tutti i giorni… e non vi sono alternative possibili che possono eluderla, siano quali siano gli ordinamenti sociali e politici esistenti 27. Tutti dicono «il denaro non dà la felicità». Tuttavia nessuno applica questa massima. Non vi è uomo che non ami possedere del denaro e che non consideri il suo acquisto come una delle migliori garanzie di felicità. C’è quindi una contraddizione. Incominciamo a osservare quanto realmente succede. Il giovane in generale non ha molti quattrini, ma si consola e trova il modo di divertirsi anche se è al verde. Diventato adulto, cacciato in una carriera come un puledro in una stalla sperimentale, irreggimentato, incasellato, omologato, incomincia a produrre e a diventare un valore economico. L’uomo allora pensa di vale122 L’ENERGIA SEGRETA DELLA MENTE GLI ELEMENTI 123 re tanto. Più rende e più guadagna. Se è intelligente e capace di farsi strada, incomincia ad accumulare. Più il gruzzolo è consistente e più è tentato di accrescerlo. Il concetto di ricchezza cessa di essere un concetto economico, ma diventa puramente rappresentativo, e il suo valore non è più intrinseco ma comparativo. L’uomo guarda solo davanti a sé, e se prova un fugace senso di orgoglio paragonandosi a chi sta dietro di lui, subito ne è offuscato misurandosi con chi sta avanti. Il denaro diventa così simile a un miraggio fatato: appena stendete la mano per raggiungere la felicità promessavi, eccola più lontana e inafferrabile. Credevate di esser felici una volta raggiunti i centomila euro, ma ora che li possedete vi sembra che non sarete felici con meno di un milione. Questo accade perché la serie dei numeri è infinita, e inoltre perché, come notava acutamente Schopenhauer, il denaro è il bene assoluto, quello che non provvede a un solo bisogno, ma a tutti i bisogni in astratto. Chi aspira a un bene non si sente appagato se non quando ne consegue il possesso concreto, ma così non può avvenire per il denaro, che è una «possibilità» e non un «fatto». Il denaro è la forma di successo più ricercata perché più facilmente accessibile e ostentabile. Un arcimilionario, anche se è stupido o ignorante, trova sempre chi lo riverisce e lo riempie di adulazione. Nella società moderna si ha troppa fretta, ci si muove troppo, si vede troppa gente per trovare il tempo di attribuire un valore reale a ciascuno. Si fa più in fretta a leggere l’etichetta che ciascuno di noi porta in giro. Assomigliamo tutti ai camerieri di un albergo che si precipitano incontro all’azzimato signore e alla donna ingioiellata, e mostrano il più cordiale disprezzo per il filosofo vestito alla penultima moda. Tutti sono convinti che il denaro compra tutto e ancor più che senza denaro nulla è possibile. Stabiliamo dunque che, se il denaro non determina la felicità, la mancanza di denaro è oggi una causa di infelicità. Troppe volte oggi, secondo il detto di Lutero, «il denaro è un’arpa affidata alle zampe di un asino» perché non ci venga voglia di suonarla, se siamo convinti di poterlo fare con maestria. Concludiamo esortando il nostro lettore a guadagnare del denaro, molto, moltissimo denaro, ma tenendo presente quanto segue. Primo: il denaro non va confuso col piacere. Il piacere deriva da una ricchezza non monetizzabile, cioè dalle riserve tratte da noi stessi: il piacere fisico dall’integrità e dal vigore del corpo, il piacere morale e intellettuale dai nostri sentimenti, dal nostro ingegno. L’abbiamo visto in precedenza. È evidente che un dispeptico a cui venga offerta una torta di marzapane invidia il garzone di muratore che sgranocchia la sua pagnotta sdraiato al sole. Esiste poi la legge dell’assuefazione. Il ragazzo ricco che aspira a possedere una Ferrari prova una felicità vertiginosa quando il padre gliela compra, ma al quinto giorno già non ci fa più caso. Chi desidera qualcosa crede felici tutti coloro che ne sono in possesso: ma quando l’avrà è matematicamente certo che dopo poco gli sembrerà tanto naturale averla quanto l’avere i polmoni per respirare, e non ne ricaverà più alcun piacere. Ma non è tutto: ogni possesso porta con sé la necessità di un più alto tenore di vita, come se si salisse di un gradino. Anche qui è in gioco la legge che l’abitudine uccide il piacere. Se possedete una casa, la spesa che dovete sopportare non è solo quella dell’acquisto, ma entrano in gioco le imposte, la manutenzione, l’amministratore, il giardiniere ecc. Se comperate uno yacht dovete affittare il posto barca, trovare lo skipper, pagare il carburante e così via. Peggio ancora, ogni possesso di ricchezza crea infiniti obblighi, perdita di tempo, limitazioni della libertà personale. Un ricco «che voglia vivere da ricco» ha il suo da fare, come chi deve guadagnarsi il pane per vivere. Concludendo, non è tutto oro quello che luccica. Il problema che ciascuno di noi dovrebbe risolvere è prendere una decisione mirata e trovare il punto ottimale della propria condizione economica. Quello cioè prima del quale le ristrettezze provocherebbero una sofferenza e oltre il quale la ricchezza diventerebbe un inutile peso. La soluzione è strettamente personale. Dapprima dobbiamo capire cosa vogliamo. La nostra mente, infatti, è programmabile sul raggiungimento di un optimum che corrisponde a quello che si ritiene necessario per vivere. Una volta assorbita questa credenza, essa tenderà a dirigerci verso quella direzione e a mandarci messaggi negativi se non la seguiamo. Se ci lasciamo condizionare dall’ambiente, può darsi che gli obiettivi fissati siano troppo bassi (come semplicemente pagare le bollette) o troppo alti e difficili. Una stella del cinema non può esser felice senza automobili, gioielli, tutte cose delle quali un professore di matematica fa tranquillamente a meno. Quando la nostra ricchezza è arrivata a un punto tale da conseguire i nostri obiettivi, ogni surplus è di peso anziché di utilità. Pochissimi sono gli uomini che hanno il buon senso di ritirarsi in tempo. Schopenhauer afferma che un uomo in possesso di una sostanza tale da non esser più obbligato ad alcun lavoro, padrone delle proprie forze e del proprio tempo, l’uomo che può dirsi ogni mattina «la giornata mi appartiene», è di una stoffa diversa da quella dei paria obbligati a sgobbare. Ma fra chi ha una rendita media, ma suf124 L’ENERGIA SEGRETA DELLA MENTE GLI ELEMENTI 125 ficiente a vivere in libertà, e chi ne ha una molto cospicua, la differenza è infinitamente più piccola che tra il primo e chi non ha nulla. In conclusione, ciascuno dovrebbe trovare il modo di guadagnare più denaro possibile, faticando il meno possibile. La cosa è più facile di quel che sembra, purché si assuma la responsabilità di se stessi e si parta restando presenti e lasciando andare le «fissità» emozionali e mentali che costituiscono il più grosso ostacolo al nostro avanzamento. Ciò significa in pratica: – Eliminare tutte le scorie, le azioni, i pensieri, le parole inutili; – Organizzare l’attività, anziché lasciarla al capriccio dell’automatismo psicologico, in modo tale che il fine supremo che ci proponiamo proceda a ogni minuto verso la sua realizzazione e ogni nostro pensiero, ogni nostra parola, ogni nostro atto, ci avvicinino o almeno non ci allontanino da tale scopo; – Coltivare la nostra mente creativa e comprendere l’intima connessione del tutto. Fondamentale è la forza di mantenersi presenti a se stessi e aderenti alle necessità del proprio compito, di adattarsi immediatamente alle varie circostanze, con la rapidità con cui un liquido si adatta al vaso in cui è versato senza per questo perdere la propria natura. Il che ci fornisce la chiave del successo e che fa sì che, nell’operare, emerga il punto culminante dell’evoluzione umana. Altrimenti l’Ego e le automaticità ci relegano dentro confini che ci portano infine a rinchiuderci in noi stessi, fossilizzandoci nelle stesse situazioni di sempre. Il prezzo della libertà e il pregio della vita non consistono che nello sforzo di liberare progressivamente il nostro sé dall’Ego fino a uccidere quest’ultimo soffocandone la voce. Solo allora possiamo accedere al «vero fare» e al «vero tempo» nel quale è possibile l’unica «vera azione». La salute Infine, alcune considerazioni sulla salute. L’uomo che si reintegra seguendo la strada che qui vi indichiamo, ne ha la chiave. Come si è visto possiamo distinguere due tempi: un tempo lineare, che può dare origine a un senso cronico di ansia o di urgenza, portando a vari tipi di «malattia della fretta» 28 e oltretutto riducendo la nostra efficienza e creatività, e un’altra dimensione, fuori dal tempo lineare. Quando usciamo dal tempo lineare, noi usciamo dal modo cronico, abituale di sentire il tempo come un inesorabile processo di scorrimento e passiamo a un modo alternativo di percezione dello stesso. In pratica «fermiamo» il tempo. Per comprendere quest’altra dimensione possiamo pensare cosa succede nella nostra mente quando usiamo la facoltà dell’immaginazione. Mentre immaginiamo, il senso del tempo che abbiamo comunemente, quello della fretta e del passato-presente-futuro sembra sospeso. Pur avendo delle immagini che cambiano, non vi è la stessa qualità di passaggio del tempo. La «fluenza» del tempo appare diversa. Questo è quello che corrisponde allo sviluppo del «principio centrale» dell’uomo. È anche una posizione che genera salute. Infatti, quando viviamo in una dimensione non lineare del tempo, certe malattie possono essere letteralmente «sradicate». È la medicina dei filosofi che «scioglie» le malattie psicosomatiche, le incrostazioni sul corpo create dal modo in cui ci rapportiamo al tempo e al «divenire». 1 Questo può essere capito bene chiudendogli occhi e immaginando, lasciandoci andare a una rêverie. Ci appaiono immagini, spazio ecc. ma in realtà siamo sempre noi. Ogni cosa che rimiriamo nel nostro spazio interiore è dentro di noi, anche se ci sentiamo separati da essa e ci sembra esterna. Lo stesso accade a occhi aperti. Noi non percepiamo lunghezze d’onda, ma colori. È la mente che interpreta e crea la realtà. 2 Come dice Robert Ambelain in Scala Philosophorum ou la symbolique des outils dans l'art royal, Éditions du Prisme, Paris 1975: «l’uomo, coronamento della Natura, è un microcosmo esattamente composto così come il macrocosmo, del quale non è che il riflesso e la sintesi. In lui, come del resto in tutte le frazioni della materia si combinano (associandosi od opponendosi) le quattro qualità elementari (Freddo, Umido, Secco e Caldo) le quali formano in base alle succitate combinazioni i quattro elementi (Terra, Acqua, Aria e Fuoco). Tutte queste reazioni producono, nell’uomo, ciò che si ha l’abitudine di chiamare i temperamenti i quali evidentemente sono quattro e precisamente: il melanconico (detto anche nervoso), il linfatico, il sanguigno e il bilioso. A loro volta questi quattro temperamenti generano nell’uomo i quattro umori, i quali non sono altro che la manifestazione dei quattro elementi. Questi quattro umori sono la Melanconia, la Linfa, il Sangue e la Bile». 3 I quattro temperamenti sono anche la base della medicina greca. In aggiunta ai tipi puri, ci sono dei temperamenti misti. I tipi puri sono rari.