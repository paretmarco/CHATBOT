Ci siamo accorti a poco a poco che la materia era vastissima. Abbiamo cercato di essere pratici e nello stesso tempo coprire la maggior parte delle aree possibili, compreso quello dello sviluppo dell’energia e delle relazioni. Ecco perché il titolo di quest’opera è Enciclopedia Pratica. Un po' di Storia... Anche se ad alcuni sembra nuovo che si parli di questi argomenti, stiamo toccando il cuore di qualcosa che è alla base dell’Uomo. E’ ovvio e naturale che l'energia sessuale sia fondamentale. Questo è da sempre affermato chiaramente in oriente, dove l'energia del chakra di base è in stretto legame con l'energia sessuale, ed il tantra Yoga ha spiccate caratteristiche legate all'energia sessuale, ed è anche presente in molte tradizioni alchemiche ed esoteriche dell'occidente (spesso segrete per ragioni culturali ma alle quali abbiamo anche avuto accesso). In epoca più moderna ed in ambito prettamente psicologico, Sigmund Freud fonda la psicoanalisi sulla base di considerazioni sessuali, Wilhelm Reich con la bioenergetica e la forza orgonica vede anche lui nell'orgasmo una forza fondamentale. E stiamo menzionando solo alcuni dei tanti nomi... Il percorso che riproponiamo qui e la strada per la quale vi conduciamo è una riscoperta fondamentale ed un arricchimento dell'uomo partendo proprio dalla radice. Una corretta vita sessuale e di relazione è infatti la base per una vita più piena, completa ed appagante. Noi vogliamo darvi gli strumenti per arrivare a ciò. 1. Seduzione e Ipnosi Erotica Occorre innanzitutto fare una prima, fondamentale distinzione: una cosa è il persuadere o condurre il partner ad avere rapporti sessuali o una relazione amorosa con te, una cosa completamente diversa è l'aumentare la portata e l'intensità delle sensazioni d'amore e del piacere carnale una volta che sia stato trovato un accordo tra le due parti in causa. Nel primo caso si parla di seduzione, nel secondo caso si parla di vera ipnosi erotica. La seduzione è un momento di creazione ed apertura a sentimenti, sensazioni ed emozioni mentre l’ipnosi erotica è un’amplificazione delle sensazioni e del piacere nell’ambito sessuale. Siamo dell'avviso che ogni persona debba avere la libertà di accettare o rifiutare il proprio partner secondo criteri di giudizio propri, sviluppati mentre la persona è in uno stato conscio e di valutazione. Ignoreremo quindi di proposito ogni autore o lettore che voglia utilizzare il potere e la potenza della trance sonnambulistica per sedurre qualcuna/o in situazioni nelle quali quest'ultima/o è inconscio/a: una tale azione è, nella maggior parte delle nazioni civilizzate di questo pianeta, un crimine, perseguito perlomeno come abuso sessuale. Il campo della seduzione, che potremmo descrivere come una rituale danza propiziatoria che ha dei parallelismi con molti comportamenti animali, e quello dell'ipnosi erotica, che è (secondo noi) l'espressione massima del piacere carnale, sono in qualche maniera settori che presentano alcuni settori "in condominio", perché alcune delle tecniche utilizzate dalle diverse scuole di seduzione, in particolar modo quelle che utilizzano tecniche usate normalmente nella programmazione neurolinguistica, seguono la convinzione comune che il sesso abbia il suo inizio nella mente dell'essere umano. In altre parole, la potenza sessuale, pur presente “in nuce”, deve poter manifestarsi, e tale manifestazione può solo avvenire se la strada è aperta nella mente. Quindi la seduzione non è altro che il risveglio sottile di pulsioni sessuali, magari ancora non percepite come tali, ma purtuttavia catalogabili in tale maniera. In altre parole ci si apre alla forza della vita, dell’energia che è in noi. Nella mente dell'oggetto della seduzione, l'eccitamento sessuale viene creato dalla seduttrice o dal seduttore per superare le resistenze create dal superstrato culturale agendo sugli strati più profondi della psiche che non consocono le irregimentazioni sociali. L’attrazione sessuale è infatti un processo di base, ed ha un’estensione molto più vasta di quanto la cultura corrente voglia far credere. Molti filtri presenti nella nostra mente ci portano a voler negare ciò e soprattutto a frenarci nel coinvolgimento. Ne risulta che mentre negli animali la seduzione è rivolta solo al risvegliare eccitazione, nell’uomo una parte di tale scienza comprende anche il superamento delle resistenze della mente critica. Quindi il processo è condotto in maniera tale da portare la mente conscia del soggetto del processo di seduzione a prendere il controllo della situazione, facendola/o agire verbalmente e fisicamente in una maniera che però sia congrua a permettere l’apertura all’eccitazione più profonda. Questo stato di eccitamento sessuale ha la sua naturale conclusione nell'orgasmo dell'atto sessuale, e quindi vi sono degli schemi di seduzione che riguardano il campo considerato proprio in primo luogo dell'ipnosi erotica. La conoscenza di tale paradigma è utile a tutti i livelli. Queste tecniche trovano infatti notevoli parallelismi in una serie di metodologie per incrementare il piacere sessuale nella coppia o per risolvere problematiche che accenniamo nella seconda parte. Quando una relazione invece è già stata avviata, la profondità spirituale della sensazione d'innamoramento e dell'incantesimo è basata in misura decisamente minore sul gioco erotico della seduzione che anticipa il rapporto sessuale. La seduzione ha un’altra collocazione temporale. Molti fattori collaborano infatti a mantenere intatti la freschezza ed il dinamismo dell'inizio di una relazione anche dopo diversi anni. Nella mente dei nostri eroi, nel migliore dei casi, grazie ad una fiducia reciproca, al rispetto e alla comprensione dell'essere altrui, si può far sì che rimangano aperti all’accesso e manifesti tutti gli strati psichici del desiderio così come le voglie o le fantasie più intriganti. Questo è anche un ambiente nel quale l'ipnosi erotica può entrare in gioco, sviluppando appieno il suo potenziale, sia nel processo della formazione reciproca della fiducia e della comprensione delle esigenze e della personalità del partner, che nella realizzazione sicura di fantasie remote o addirittura della proiezione di emozioni desiderate sul partner e del riceverne altrettante. I limiti dell'estensione del raggio d'azione e dei possibili impieghi dell'ipnosi nel campo dell'erotismo e della terapia di coppia si perdono sulla linea di un orizzonte avvincente, ricco di sorprese ed ancora pieno di misteri: quelli potenziali sono attualmente posti solo dal buon senso comune e dal rispetto reciproco dei partners, in quanto come detto, intendiamo l'ipnosi erotica non solo come uno strumento con il quale il terapeuta specializzato fa il lavoro di condizionamento dopo eventualmente aver effettuato un lavoro circostanziato di analisi della psiche basato su sedute di regressione ipnotica, bensì come un qualche cosa che può incrementare e potenziare la nostra vita intera. E’ importante notare che per dare bisogna anche saper ricevere, ed uno tra gli aspetti che influenzano la percezione di una performance sessuale è nell'abilità di provare piacere. Noi possiamo avere più controllo di quanto pensiamo su quest'aspetto e l'ipnosi può essere uno strumento sia per imparare a lasciarsi andare, sia per moltiplicare il piacere. In ipnosi si definisce “trance” uno stato di coscienza differente dallo stato in cui siamo abitualmente Definiamo “trance sonnambulistica” un particolare modo di accedere alla mente, che permette al fattore critico di mettersi da parte in maniera stabile, ed agli elementi interni di sorgere e manifestarsi pienamente. Nonostante il nome suggerisca estreme profondità, è possibile sperimentare tale stato anche con gli occhi aperti. Quando viene usato nella maniera migliore, il lavoro di trance sonnambulistica applicato in una relazione è lo strumento migliore con il quale potrete provocare piacere al vostro partner e lo stesso al senso inverso, un dare ed un ricevere che ricorda da vicino il fare all'amore in quanto è a questo parallelo e che mira ad intensificarne le sensazioni ed ad approfondirne la dimensione spirituale; un processo che dovrebbe svilupparsi al meglio nell'intimità di due anime gemelle, lasciando al terapeuta solo il ruolo del consulente (ed eventualmente dell'induttore di una prima trance sonnambulistica). 2. Attrazione ed Emozioni Secondo quali criteri veniamo attratti più da una persona che da un'altra? È solamente la bellezza o sono una serie di fattori che concorrono nel creare quella che noi chiamiamo attrazione? E come possiamo definire la bellezza fisica? Questo capitolo vi apre alla possibilità di aprire al vostra mente al di là dei condizionamenti e riscoprire l’attrazione di base. Molti canoni cambiano infatti nel tempo e sono una costruzione esclusivamente sociale. Nel Medioevo, un leggero sovrappeso era considerato esteticamente desiderabile, perché all'epoca veniva visto come un segno di opulenza che non tutti potevano mostrare. Oggi, al contrario, vengono spese ingenti somme per mantenere la "linea", dove per "linea" si intende l'assenza (o quasi) di indesiderato tessuto adiposo su alcune parti considerate esteticamente rilevanti del nostro corpo; il fatto che una parte consistente della popolazione delle città europee sia obesa è vista dai relativi governi come un segnale allarmante che va adeguatamente combattuto, l'obesità è diventata una malattia delle società dell'era post-industriale (diabete, infarto, ischemia), l'obesità è oggi la prima causa di morte negli Stati Uniti e nessuno si sognerebbe oggi di presentare una persona comunemente considerata "grassa" come modello di bellezza da presentare in pubblico, ad esempio, per una pubblicità. Questo è un esempio tipico che mostra come la bellezza ed i suoi parametri di standard sono più spesso degli imprint sociali che qualcosa di canonico scritto nel nostro DNA; lo stesso può essere affermato quando si parla di tratti caratteriali particolari e di altri elementi che noi cerchiamo nel nostro partner ed, in generale, quello che ci fa sentire attratti da qualcuno. Di fondamentale importanza, in questo contesto, è rendersi conto che vi sono principalmente tre categorie di imprints che ci influenzano a livello conscio ed inconscio riguardo a ciò che noi consideriamo attraente o meno: INNATI. elementi che sono parte del nostro patrimonio genetico PERSONALI. imprints che abbiamo ricevuto per causa di esperienze personali ed infine: CULTURALI. imprints ai quali siamo esposti perché viviamo ed operiamo in diversi ecosistemi socioculturali, i quali a loro volta hanno sviluppato storicamente qualcosa come "imprints collettivi" ovvero imprints che hanno un impatto su segmenti non trascurabili della popolazione della società nella quale viviamo e che potremmo eventualmente anche percepire come "personali" perché sono radicati così profondamente nell'inconscio collettivo. L'attrazione provocata nell'uomo dalla vista del seno femminile (anche solo se esteticamente semicoperto invece che scoperto), viene visto a volte (non sempre) dagli psicologi come un riflesso, una risposta inconscia alla negazione dell'affetto materno durante l'infanzia. In questo caso ad un imprint innato si sovrappone un imprint personale che a sua volta la pubblicità e la cultura può amplificare aggiungendoci elementi vari. Noi tendiamo a desiderare, infatti, ciò che è raro, quello che non è immediatamente alla nostra portata ogni volta che lo vogliamo, quello che non è completamente sotto il nostro controllo e che non riusciamo a comprendere a fondo; la potenza di questo fascino aumenta considerevolmente se anche altre persone riconoscono di volere quello che già noi desideriamo. In persone attratte dal sesso femminile i capelli lunghi, occhi chiari e grandi, rosse labbra carnose, un naso scolpito perfettamente, curve sinuose e altri simili dettagli provocano in ultima istanza EMOZIONI. La stessa cosa si può dire di persone che desiderano uomini quando osservano i loro muscoli, le loro mani, i loro fondoschiena (!) ed anche alcune altre caratteristiche menzionate precedentemente a riguardo del sesso gentile. Sono fondamentalmente queste emozioni quelle che guidano il nostro provare attrazione verso qualcuno, in quanto l'attrazione si crea quando una sapiente miscela di emozioni colpisce i centri giusti nel nostro sistema nervoso, in particolar modo l'emisfero destro del cervello e le amigdale. È stato provato che questi sono i centri dove le origini delle nostre emozioni risiedono, anche se queste ultime poi hanno un impatto su tutto il nostro corpo; siccome l'attività del subconscio e l'ipnosi sono fenomeni notoriamente associati con l'emisfero destro del cervello, ne possiamo facilmente trarre la conclusione che l'ipnosi è uno strumento potentissimo se utilizzato per scatenare tutto il nostro potenziale emotivo. Parlo qui appositamente di potenziale, perché la corretta amplificazione dei nostri sentimenti ha degli effetti benefici non solo sul nostro senso psichico di benessere, ma anche e concretamente sul nostro benessere fisico. E’ una parte del nostro cervello che entra in azione. Questo è quello che emerge ormai da decenni di ricerche e casi documentati nel settore medico ed altrove. Mutamenti fisiologici durante l'attrazione verso il partner, durante la seduzione e durante l'atto sessuale hanno tutti origine nel nostro sistema nervoso ed in particolar modo nel cervello, ove esiste una mappa del corpo umano, quindi manipolando la mente e installando le emozioni adeguate, possiamo ottenere dei fantastici miglioramenti della qualità della nostra vita sessuale e benefici in generale per la nostra salute. La mente è la chiave vera per creare la nostra realtà. 3. Ipnosi e Struttura della Realtà Tutti i nostri comportamenti e percezioni sono il frutto del funzionamento della nostra mente. La comunicazione varia le nostre reazioni: ad esempio una pubblicità potrà contribuire a far sì che noi decidiamo di acquistare un oggetto. Con il dialogo, le parole e la comunicazione non verbale siamo in grado di influenzare le reazione nostre e degli altri tutti i giorni. Definiamo “ipnosi comunicazionale” il mettere in atto dei mezzi per variare le nostre reazioni attraverso la comunicazione per distinguerla dalla cosiddetta “ipnosi fisiologica” dove utilizziamo risposte fisiologiche per indurre tale stato. L’ipnosi comunicazionale è un campo promettente e che non si basa necessariamente su elementi fisici, bensì su quello che avviene nella testa di una persona nel gioco dell’interazione con gli altri. Tutti i giorni comunichiamo. E’ importante farlo bene… Semplicemente con le tecniche che proponiamo in questo libro stiamo imparando a farlo bene e con efficacia. Lo stato di coscienza che l’ipnosi induce ci permette in una certa maniera di plasmare la configurazione dei neuroni (cellule cerebrali) presenti nel cervello. Possiamo immaginare che ogni nostro pensiero corrisponde ad una specifica configurazione neurale. Se, ad esempio, decido di alzare il braccio, i neuroni assumono immediatamente (metaforicamente) una determinata disposizione. Quindi è possibile riconfigurare le cellule cerebrali in maniera tale da rimuovere i limiti interiori e fissare i propri obiettivi. Per imparare cosa è l'ipnosi, dovete capire cosa significa essere ipnotizzati e cambiare stato di coscienza. Lo stato di coscienza abituale della maggior parte delle persone è spesso limitato, e percepisce solo una piccola parte della grandezza della realtà. Possiamo pensare che tutti i nostri comportamenti automatici abbiano degli schemi neurali corrispondenti. Ogni qual volta vi è la necessità, noi accediamo a questi schemi eseguendo dei binari prestabiliti: quando qualcuno ci porge la mano, noi gliela stringiamo; se il semaforo è rosso, noi arrestiamo il moto della macchina; se il telefono squilla, noi rispondiamo. Questa regola vale anche per tutti quei comportamenti indesiderati e per tutti i disturbi del comportamento che ci rendono la vita difficile: quando si presentano le condizioni prestabilite, scatta il programma, il nostro comportamento indesiderato. Ma se guardiamo alla nostra esperienza, possiamo renderci conto che a volte riusciamo a sfuggire a questi comportamenti, a fare un interruzione di schema. Ad esempio, non rispettiamo il semaforo se abbiamo un’emergenza, non rispondiamo al telefono se siamo impegnati in un’attività da cui non vogliamo distoglierci; non stringiamo la mano a chi cela porge se questo c'è estremamente antipatico: la nostra mente può essere in stati nei quali è in grado di sfuggire a questi schemi. A volte siamo anche in grado di cambiare delle strategie di comportamento indesiderato quando queste hanno superato la soglia di tolleranza. Da piccoli subiamo una serie di situazioni emozionalmente coinvolgenti che per essere superate ci fanno adottare una serie di strategie di comportamento che per quel momento, per quell’età noi riteniamo adeguate. Se all’età di tre anni ci ritroviamo soli al buio e non sappiamo dove sono i nostri genitori, cominciamo ad urlare, ad agitarci, a immaginare quel mostro di cui tante volte ci ha parlato nostro nonno. Questo comportamento può essere adeguato per l’età di tre anni ma può non esserlo più in un’età più adulta. Una maniera di esprimere ciò è “le soluzioni di ieri sono i problemi di oggi”. E noi non riusciamo a capire perché al buio abbiamo tanta voglia di urlare, ci sentiamo male e ci agitiamo. Una parte di noi è rimasta intrappolata, congelata nel tempo all’età di tre anni, gli schemi neurali sono rimasti bloccati in quella sequenza. L’ipnosi è un mezzo di comunicazione diretta con l’inconscio e durante le visualizzazioni guidate voi potete accedere a stati di trance più o meno profonda. Questo vi permetterà di plasmare l’argilla, di riconfigurare quei comportamenti che ora non vi servono più. Col tempo, la mente acquisisce inoltre maggiore libertà e scelta. Spesso limitiamo la nostra vita perché crediamo che sia limitata. Questa convinzione va sfatata perché potenzialità del nostro cervello sono soggettivamente infinite e noi ne usufruiamo solo di una parte. Già una corretta respirazione può consentirci l’accesso (sempre metaforicamente) a quei neuroni assopiti e quindi aprirci ad una serie di processi di pensiero non ancora utilizzati. Infatti, la respirazione profonda può consentirci di incamerare più ossigeno e quindi attivarci fisiologicamente più pienamente. L’uomo esplora lo spazio alla ricerca di risposte: mandiamo astronauti sulla Luna o in orbita alla Terra, mandiamo sonde oltre il Sistema Solare. Qui vi proponiamo di fare un viaggio dentro Voi stessi, vi chiediamo di diventare “Entronauti” e di avere tutte quelle risposte che avete sempre cercato. Il lavoro qui accennato può essere potenziato da seminari specifici che vi possono aiutare a capire cosa veramente è l’ipnosi.