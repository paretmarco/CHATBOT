Paradossalmente, il tempo è un argomento che, pur influenzando tutta la nostra vita – che è costruita intorno a esso – è poco conosciuto. Molto spesso ci sembra fuori controllo. Capirne l’essenza è una chiave fondamentale per il percorso di riscoperta di noi stessi lungo il quale ci stiamo avviando in questo libro. Il tempo è pieno di paradossi. Ad esempio, quando dormiamo, il tempo passa in un attimo. Ma anche quando siamo svegli, se non facciamo attenzione, il tempo sembra passare altrettanto rapidamente. Capita quindi che siamo svegli, ma è come se dormissimo. Che cosa è che ci fa dormire e ci fa rinunciare a vivere la vita? La vita trascorre e ci sembra di non essere mai stati noi stessi. Quello che ci sottrae a noi stessi è il fatto di essere prigionieri di certi automatismi, del nostro Ego. L’uomo medio non è libero. La libertà verso cui vogliono condurvi queste pagine è la libertà vera, la libertà da una serie di ingranaggi che distolgono l’uomo da se stesso, gli rubano la vita e il suo tempo, al punto che di alcuni soggetti si può affermare: ha vissuto anagraficamente ottant’anni, ma in realtà solo una ventina scarsi… L’uomo forgia con le sue stesse mani le catene che lo stringono e che gli rubano il tempo prezioso dell’esistenza. Queste catene gli sottraggono non solo il tempo, ma anche il piacere, in quanto anch’esso sembra ostaggio di un fantomatico domani, e l’uomo è incapace di riconoscerlo nel presente. L’uomo, che potrebbe dipendere solo dagli elementi naturali, consuma la propria esistenza a ingabbiarsi in un meccanismo sociale dal quale non può uscire, al costo di infrangere certe convenzioni, giudicate indispensabili alla reputazione della casta a cui appartiene. Poi si rende schiavo di una carriera che lo sballotta qua e là, alla mercé del capriccio altrui, mentre cerca di guadagnare status sociale faticoso da mantenere. Infine, ancora insoddisfatto, si lega a un partito politico… L’uomo moderno, da qualunque parte si volti, è circondato da una rete di filo spinato che non si può varcare senza rischiare la vita. Non possiede la libertà di cambiare idea o di contraddirsi, ma è costretto a portare perennemente una maschera sogghignante, stereotipo di autorità o di sottomissione. Inoltre, esiste anche un individuo con il quale ci dobbiamo confrontare in ogni momento, dal quale non è possibile sfuggire, ed è il nostro Ego. Il nostro Signor Io. Se esiste dunque un personaggio sul quale avremmo interesse a esercitare un totale e incontrastato dominio, è proprio il nostro Io, il nostro Ego. E risulta assai più problematico rendersi indipendenti dal nostro Io e dal nostro Ego che non dagli altri! Difficilissimo assoggettarlo al nostro volere! L’uomo sociale è ipnotizzato e schiavo delle convenzioni: ogni individuo è succube delle abitudini. L’abitudine ostacola la felicità non solo perché è disarmonica, ma in quanto ci vieta di sviluppare interamente il nostro potenziale e inghiotte letteralmente la nostra realtà. 18 L’ENERGIA SEGRETA DELLA MENTE INTRODUZIONE 19 Rompere l’abitudine è il primo passo per conquistare la libertà da noi stessi, per ottenere un orizzonte esistenziale chiaro e lungimirante. Esistono uomini abituati a vivere di abitudini: esaminateli un momento e vedrete che si tratta di esseri mediocri, di persone limitate da una visuale ristretta del mondo (una nicchia, un minuscolo angolino): fiori di serra che appena fanno capolino fuori della vetrata restano stroncati dall’impetuosa ventata della libertà. Se non rompete l’abitudine, alla fine dei vostri giorni vi accorgerete che il mondo lo avete visto dalla finestra, ma che non avete vissuto. Questo vale nel dominio fisico come in quello spirituale. Se noi percorriamo una strada mai percorsa prima, solitamente ci appare più lunga all’andata che al ritorno. La ragione è questa: al ritorno la strada risulta più familiare, per cui la nostra vigilanza si attenua, e diminuisce l’esigenza di ottenere nuove informazioni; ne consegue anche che, se la nostra vita è condizionata dagli automatismi, il tempo viene come inghiottito, e gli anni si consumano come attimi. Il Tempo La prima chiave del tempo Ecco nelle nostre mani una prima chiave per recuperare il tempo. La sua misura dipende dalle cose: dalla quantità di informazioni nuove e dalla molteplicità delle esperienze. Ma la chiave di questo elemento misterioso non consiste unicamente in questo. Il tempo dipende da noi: ma non approdiamo mai a questa consapevolezza, poiché la nostra natura umana è condizionata dal nostro Ego, cioè dall’insieme delle nostre abitudini e strutture di pensiero. Abitudini e strutture che diventano arbitre del nostro tempo, che stabiliscono quello che è bello oppure brutto per noi, che ci fanno correre a perdifiato per sfuggire a quella che chiamiamo ansia o noia. È assodato che il tempo trascorre differentemente a seconda delle situazioni. Talvolta i momenti belli sembrano trascorrere più rapidamente, mentre i periodi brutti o noiosi sembrano più lunghi. Ma il bello o il brutto sono convenzioni stabilite dall’Ego che ci derubano del piacere dell’esistenza. Il bambino, ancora ignaro di tali convenzioni, vive il tempo in maniera diversa: la sua percezione del tempo differisce da quella degli adulti, e una giornata può apparire infinita. La percezione adulta del tempo La condizione normale dell’adulto è in realtà paradossale. Si tenta in mille modi di assorbire il tempo, di farlo trascorrere più velocemente, quasi sen- za rendersene conto. Il paradosso consiste nel fatto che tutti vorrebbero più tempo nella propria vita, ma non appena ne dispongono lo lasciano divorare da attività di pura distrazione. Per molti la percezione del tempo che trascorre lentamente risulta negativa. Paradossalmente, si tenta di aggiungere tempo alla vita oggettiva, per poi consumarlo soggettivamente lasciandosi assorbire da mille distrazioni, in primo luogo dalla televisione. L’uscita dal tempo Esiste una via di salvezza? Possiamo uscire dalla gabbia dello ieri-oggidomani? Sì, possiamo trovare una scappatoia da questa trappola. Attraverso una condizione dell’essere che trascende il tempo. Si tratta di uno stato insito in noi, e la prima chiave per raggiungerlo consiste nel superamento dei propri automatismi. A tal fine è indispensabile una dote essenziale, che si chiama presenza. Con presenza indichiamo un altro stato dell’essere, non più prigioniero del movimento tra passato e futuro ma radicato nel presente. È uno stato che risiede nel qui e nell’ora, uno stato di ripristino della nostra energia e della nostra potenza percettiva. Questo libro vi aiuta a superare i meccanismi dell’Ego e può permettervi di aprirvi a una nuova dimensione, modificare la percezione temporale, risvegliare alla coscienza tutte le potenzialità irrealizzate e non percepite, comprese quelle dette da molti supernormali 1 , e integrare nella nostra vita nuove dimensioni avviandoci su quella che i cinesi chiamano «la via del saggio». Allora la soddisfazione non consiste solamente nel disporre di più tempo. Superare l’Ego significa andare oltre i pensieri, che costituiscono una specie di cortina fumosa che ci impedisce di percepire il nostro essere. Quello che ci attende è, finalmente, la scoperta di noi e di un mondo che forse non avevamo mai visto veramente. Questo processo, oltre che per lo sviluppo individuale, è anche fondamentale per la nostra vita di relazione. Fino al momento in cui noi non superiamo i nostri automatismi, continueremo a pretendere dagli altri cose che non possono darci e che corrispondono solo a certe nostre compulsioni. Infine, solo se sapremo rigenerarci potremo ottenere una crescita reale nella vita, e far sì che il progresso esterno sia un riflesso del progresso interno. 22 L’ENERGIA SEGRETA DELLA MENTE IL TEMPO 23 La strada per l’essere Quella che descriviamo qui è quindi la via per recuperare la potenza dell’essere e il vero significato della vita. Una prima regola attraverso cui l’uomo può ritrovare se stesso è formulabile così: sfruttare le cose, ma evitare che esse sfruttino noi. Perciò, giunti a un certo punto, meglio evitare di prestarvi troppa attenzione e concentrarsi piuttosto sul proprio essere. In Natura tutto è moto, cambiamento, ingestione e digestione reciproca. Se noi rendiamo schiave le cose, teniamo presente che le cose sono a loro volta in grado di schiavizzare noi, di «mangiarci»2 . Persino le cose inerti hanno un certo loro fascino che si sviluppa non appena noi le osserviamo con troppa attenzione. La bottiglia affascina l’ubriacone perché lui la fissa troppo e quindi ne risulta ossessionato. La donna affascina il giovane, la filosofia fa impazzire lo speculatore, e così via, sempre per le medesime ragioni. Ciascuno di noi, in quanto è un professionista oppure un esperto su una determinata materia, si identifica sotto certi aspetti in un monomaniaco, un anormale, cioè che ha diminuito il concetto integrale di umanità sviluppando in modo esagerato una parte minuscola dell’attività umana. Non appena l’attenzione ci cattura, noi ci troviamo come affacciati sull’orlo di un baratro, il fascino si impossessa di noi e affondiamo senza accorgercene. È innegabile che qualche volta ciò possa risultare piacevole; ma da ogni baratro, nella migliore delle ipotesi, bisogna poi risalire con sforzo intenso e doloroso. Quella che dobbiamo apprendere allora è la via per essere 3 . Questa conoscenza della via dell’essere è fondamentale sia per noi stessi che per chiunque operi nelle discipline psicologiche. Affinché una tecnica psicologica trovi infatti un orientamento è necessario possedere un’idea di cosa significa «sviluppo dell’uomo». Quando entriamo in contatto con la potenza dell’essere, siamo in connessione con un principio eterno e sempre presente, con la Vita Unica. Il mistero del tempo Cosa è il tempo? Se lo chiediamo a un fisico, avrebbe difficoltà a spiegarci perché il tempo deve essere per forza sempre lineare e unidirezionale, cioè dal passato al futuro. Il tempo esiste però nell’uomo e ne condiziona la vita. L’uomo ha la capacità di programmare utilizzando il confronto tra quello che è avvenuto e quel che pensa debba avvenire, e che corrisponde a una sua funzione mentale. A differenza degli animali, l’uomo è in grado di crearsi una «programmazione» mentale di come vuole vedere le cose. L’idea del tempo è la base di tale programmazione. Ma l’idea stessa del tempo è umana e nasce nella nostra mente. Per realizzarla è infatti necessario «concettualizzare» in modo da determinare gli elementi che variano e seguirli nella loro variazione. È quindi la nostra struttura mentale che letteralmente ci crea la sensazione e la percezione del tempo per scopi di sopravvivenza e di attenzione; tant’è vero che, in situazioni di non programmazione (ad esempio stati di meditazione, di abbandono, di estasi) la percezione del tempo e della realtà cambia e si può accedere a «momenti senza tempo». Anche la supposizione che il tempo debba sempre avere la stessa durata è illusoria. Molti hanno vissuto l’esperienza che nel sogno sembrano trascorrere ore o addirittura giorni, mentre magari si sono assopiti per pochi minuti d’orologio… O ancora, in ipnosi possiamo creare la cosiddetta «distorsione temporale» fino a casi limite in cui, nell’arco temporale esterno di pochi minuti, il soggetto è in grado di vivere ore se non giorni di esperienza all’interno della sua mente, completa di ogni dettaglio4 . Soggettivamente non esiste quindi un concetto unico di «tempo»: un istante può racchiudere l’infinito. Anche nei nostri corsi spesso lavoriamo con la «distorsione temporale». Dopo l’esercizio, alcuni allievi ci raccontano di aver percepito una profonda distorsione della realtà e di aver magari pensato che fosse trascorsa mezz’ora, mentre in realtà non erano passati che pochi minuti. Il tempo soggettivo può quindi essere molto differente dal tempo fisico. L’uomo non può limitarsi alla sola programmazione. La programmazione lineare è solo un utilizzo particolare della mente umana, con uno scopo finito legato a un obiettivo. Invece, in quei momenti, quando si esce dalla programmazione e si vive l’ora, si può estrarre la vera potenza, cominciando dapprima ad accedere a qualcosa che alcuni chiamano «mente quantica», altri «superconscio», altri «coscienza superiore» e poi infine facendo proprio uno stato nuovo nel quale realizzare i veri potenziali. Il nostro modo abituale di creare il tempo e programmare ci chiude però in quella che è chiamata la «legge del divenire». Questa implica un susseguirsi orizzontale e conseguente di avvenimenti. 24 L’ENERGIA SEGRETA DELLA MENTE IL TEMPO 25 E più siamo «mangiati» dalle cose, più queste si mangiano anche il nostro tempo presente, e infine anche il nostro corpo stesso. Tutte le malattie psicosomatiche sono infatti legate a un «tendere» verso le cose. Pensiamo ad esempio all’ansia: ci porta a respirare più rapidamente per poter mettere in azione il nostro organismo e prepararlo all’azione. Ma se questa azione non avviene, perché in realtà il rischio esiste solo nella nostra testa, allora questo atto crea particolari reazioni biochimiche nel corpo, che, se mantenute troppo a lungo, tendono a fissarsi. L’uomo medio, infatti anche quando potrebbe starsene perfettamente tranquillo, continua a crearsi pensieri sul futuro per distrarsi dall’attimo presente e «fissare» il tempo, e non si rende conto che sta passando davanti all’uscio dell’infinito senza neppure guardare dentro. Se guardasse, anche solo per un attimo, potrebbe trovare risposta ai più profondi dilemmi esistenziali («chi sono?», «cosa faccio?») e anche rendersi conto che il mondo del divenire è solo una piccola possibilità in cui imprigiona il suo essere, senza la consapevolezza che esiste un universo intero ancora da esplorare. Come «costruiamo» il tempo?