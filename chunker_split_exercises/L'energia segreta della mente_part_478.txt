Salire le nove sfere significa integrarle. Nulla deve andare disperso24. Infatti per completare il numero dieci bisogna possederne tutti gli elementi. La sapienza non consiste infatti esclusivamente nell’innalzarsi, come molti pensano. Bisogna possedere la parte più celeste, ma anche la terrena attraverso la quale è indispensabile passare. Solo così possiamo «portare tutto assieme», e ricostruire il tutto, che è più delle parti. La tetractis così come anche il circolo, rappresenta il tutto, anche contenuto nel simbolismo del circolo. È un tutto che ammalia, come mostrano Ulisse e il canto delle Sirene, le quali, secondo gli acusmatici, utilizzano nel canto l’armonia nella tetractis oppure, come sostiene Platone, cantano secondo l’armonia delle sfere. Cominciamo a considerare questo da un punto di vista pratico. Come abbiamo detto, ogni nota musicale stimola in maniera differente la mente. Quando creiamo un suono che è somma di tutte le armonie, possiamo quindi suscitare una «stimolazione globale». Notiamo che succede quando sentiamo suoni composti, come il rumore del mare, dove il mormorio dell’onda è un composto della somma dei rumori di tanti piccoli elementi (sassi, ghiaia) trasportati contemporaneamente. Tramite la percezione di certi suoni composti la mente si rilassa, si abbandona e accede a stati differenti, meno «impietrati» nel ragionamento. Molte tradizioni si fondano su concetti simili. Ad esempio il mantra indiano OM comprende la consonante nasale M. Il suono M 36 L’ENERGIA SEGRETA DELLA MENTE IL TEMPO 37 è un suono composito, contenente al suo interno tutte le vibrazioni 25. Analogamente i Greci chiamavano ON 26 il cielo superiore. • Esercizio 2: il suono globale Con un metronomo in azione pronunciate il suono OM (oppure ON) lentamente (non cercate però di coordinarlo razionalmente con il metronomo, seguite il vostro ritmo). Noterete che proprio quando pronunciate la consonante «M» vi è la sensazione (lieve all’inizio) di un «rallentamento temporale». Questo succede infatti perché il vostro cervello viene stimolato in maniera globale, essendo il suono M una somma di armoniche differenti. Alla fine dell’esercizio proverete un senso di calma. Potrete pronunciare il mantra OM anche in altre occasioni e col tempo potenzierete questo senso di calma interiore. Casi nei quali la percezione del tempo è diversa dal «tempo fisico» Torniamo ora al tempo, questa misteriosa e fuggevole entità. Quello che chiamiamo tempo psichico è il risultato di una serie di elementi. L’attimo fuggente vissuto, per quanto divenga irrimediabilmente passato, resta nella memoria, nella psiche, e si trasforma in una impressione che come tempo psichico sopravvive al fluire del tempo fisico. Cominciamo a giocare con questo attimo. A riviverlo, allungarlo, accorciarlo. Mentre facciamo questo, perdiamo cognizione del tempo esterno ed entriamo in un tempo interno. Ma esiste anche tutto un insieme di fenomeni che permettono di intravedere come quella che chiamiamo «coscienza» sia in realtà qualcosa di indipendente dalla nozione del tempo e dello spazio: si potrebbero riferire molte esperienze che conducono alla stessa conclusione. Vi sono varie esperienze documentate 27 che mostrano come molte persone, in punto di morte, vedono passare davanti agli occhi tutta la loro vita in pochi istanti e anche, nei casi simili di esperienze fuori dal corpo (OBE), vi sono esperienze lunghissime, se tradotte in tempo ordinario. Tutti questi fenomeni trascendono chiaramente la nostra consueta nozione di tempo. Può verificarsi inoltre il caso del futuro che si mischia col presente. Tutti i casi nelle quali si verificano fenomeni come pronosticazioni del futuro, profezie, oracoli, e i così detti fenomeni di paramnesia. Molti negano in blocco la genuinità di questi fenomeni, oppure sostengono che è possibile spiegarli molto semplicemente 28. Altri affermano che i soggetti di queste esperienze siano degli squilibrati, degli anormali; e che perciò le loro esperienze siano del tutto irrilevanti. Ma queste sono solo opinioni. Nei fatti, proprio la fisica attuale ri- tiene che il tempo sia una dimensione alla pari delle altre, e che quelle entità definite come passato e futuro siano comunque sempre là. Alcuni osservano che la nostra mente deve creare un senso del tempo lineare per organizzare l’esperienza e rendere possibile la sopravvivenza. Questa è anche l’opinione del filosofo Henri Bergson, per il quale tutto il futuro e tutto il passato esistono ora, ma se avessimo accesso a questo livello di informazione la vita non potrebbe essere vissuta. Saremmo bombardati da così tante informazioni che risulterebbe impossibile concentrarci sul presente. In altre parole, il senso lineare del tempo è uno strumento di sopravvivenza. Alcuni fisici focalizzano l’attenzione sull’idea che proprio questi fenomeni restino inspiegabili solo se manteniamo la nostra ridotta visione umana e pensiamo che il piano del tempo sia percorribile in un’unica direzione. Notando che la visione lineare monodirezionale del tempo non ha spazio nella fisica moderna, il fisico Paul Davies osserva che o la fisica non dedica sufficiente attenzione alla nostra mente conscia o piuttosto il passaggio del tempo è solo un’illusione creata dalla nostra mente. Vari studi sul comportamento delle particelle suppongono addirittura che possa esistere un’influenza del futuro sul passato. In altre parole, la fisica attuale vede il tempo come una realtà differente da quella esclusivamente lineare. Del resto, sovente si è assistito a casi inspiegabili di previsione di fatti che poi effettivamente si sono verificati, ed esistono anche delle tecniche che facilitano tale tipo di intuizione nell’uomo. La nostra esperienza e percezione deve essere quindi la base per valutare l’esperienza psichica del tempo. Come dice Galieno, noi siamo circondati dal tempo fisico, ma non siamo tale tempo. E così come l’esperienza personale basta a fornirci la conoscenza di parecchi fatti in cui affiora una coscienza del tempo ben diversa da quella consueta umana, si può ritenere che anche altri – e in particolare gli antichi, ad esempio i pitagorici greci – abbiano vissuto esperienze dello stesso genere. I pitagorici hanno quindi inserito questa percezione e distinzione del tempo fisico e del tempo psichico nella loro cosmologia, attribuendo o riconoscendo alla sfera dell’avviluppante la proprietà di operare o di corrispondere a questa distinzione tra tempo e durata. L’ascesi oltre il tempo Passiamo ora dalla cosmologia pitagorica all’ascesi. Se infatti l’uomo ha la possibilità di trascendere il tempo fisico in esperienze spontanee e sporadiche, esiste uno spazio che può divenire uno degli obbiettivi della stessa ascesi. 38 L’ENERGIA SEGRETA DELLA MENTE IL TEMPO 39 Uno tra gli obiettivi dell’ascesi e di quella che viene chiamata nella tradizione occidentale Grande Opera è quindi anche trascendere il tempo. Tale opera, per essere compresa nella sua completezza, implica il confronto con la nostra percezione temporale, rendendoci conto che è un semplice costrutto. L’uomo può situarsi in più tempi diversi, anche contemporaneamente. Allora, le rare e spontanee esperienze da molti vissute sono come fuggevoli balenii della luce della realtà nell’oscurità della notte, che suggeriscono la speranza e nutrono l’aspirazione alla conquista deliberata, cosciente e permanente di tale visione, ossia una palingenesi verso una vita spirituale o divina. La moderna ricerca scientifica Questi sono concetti che ad alcuni potrebbero apparire incompatibili con la scienza moderna. Ma è proprio la ricerca scientifica più avanzata che ha ormai da tempo abbandonato i postulati di una fisica lineare e per questo limitativa. Max Planck, lo scopritore del concetto del quantum, il fondamentale «pacchetto» d’energia, sottolineava che «nel quadro del mondo non esistono osservabili. Gli osservabili appartengono al mondo delle esperienze sensoriali…», oppure, come dice Ilse Rosenthal-Schneider, «il concetto del “mondo reale esterno” del nostro pensiero quotidiano si basa esclusivamente su impressioni sensoriali». La teoria della relatività ha anche abbandonato i vecchi concetti dello spazio e del tempo, e ammette un continuo spazio-tempo tetradimensionale, l’equivalente della tetractis nella scienza moderna, e ha dovuto ridurre i concetti di massa e di energia a niente altro che a dei rapporti numerici. Attualmente le moderne scoperte della scienza quantistica non hanno riscosso una notorietà paragonabile a quella della scienza tradizionale, e la maggior parte della collettività non ne tiene conto. La visione del tempo della fisica moderna afferma chiaramente che le nostre comuni nozioni del tempo sono errate. Ma la possibilità che il nostro comune senso del tempo sia impreciso ci disorienta. Questa conoscenza raggiunta lascia infatti molti scettici e insoddisfatti perché scardina il loro antico senso di sicura conoscenza prima posseduto. Esiste nell’uomo un innato senso di resistenza e di paura di fronte al caos che lo conduce ad appoggiarsi sui comodi concetti che a lui sono più familiari. È questo del resto lo stesso fenomeno che crea in lui l’Ego, cioè il suo piccolo Io che vuole vedere il mondo sempre in una certa maniera. Torniamo alla realtà fisica. Come sostiene ancora Reghini 29: se diciamo mi siedo sulla sedia, la frase sembra avere un senso compiuto ed esaustivo. Ma in realtà la solidità è solo un costrutto valido a un livello di realtà. Di cosa è fatta la sedia? Di molecole composte a loro volta di atomi; e questi a loro volta di elementi ancora più piccoli che non trovano corrispondenza nella nostra realtà quotidiana. In definitiva la sedia si riduce a una specie di nebbia di elementi in rapidissimo movimento e assai distanti reciprocamente. Un secondo nebbione è il nostro corpo, vera ridda di elettroni, di atomi, di molecole di corpi organici digerenti, tenute insieme dalla misteriosa forza vitale, entità vivente cui è collegato l’altro mistero vivente che si chiama l’Io. Quell’Io che parlando del corpo dice: io mi siedo. Come si vede – e abbiamo sorvolato su molte questioni – con l’analisi si finisce col non sapere più che cosa significa sedersi, mentre riferendosi alla semplice nozione sperimentale della vita, le parole: «io», «sedersi», «sedia» richiamano ciascuna alla mente nozioni note per precedenti esperienze, e tutta la frase acquista dalla loro connessione un senso chiaro e preciso. L’analisi fisica della realtà concreta mostra il carattere immateriale della realtà della materia stessa, riduce tutto a puri rapporti numerici, e fa svanire il mito ingenuo della materia massiccia tangibile e resistente. Come dice il famoso astrofisico inglese Arthur Eddington: «Io ho paura di questa parola, realtà, che non costituisce una caratteristica ordinariamente definibile delle cose cui viene applicata…»30. Il metodo analitico obbiettivo ci ha condotto dal problema della costituzione della molecola al problema della costituzione dell’atomo, e da questo ci porterà chi sa dove; ma per ora, almeno la vita, la morte, la coscienza, la memoria ecc. restano misteri, e la scienza non è in grado e non ha nessun titolo per giudicare sogno e pazzia la speranza di rischiarare il mistero seguendo vie che essa non percorre. La visione quantistica e l’antica conoscenza La scienza moderna occidentale è una scienza sperimentale obbiettiva, ottenuta dall’esterno con strumenti in aiuto dei sensi; il suo scopo è osservare, capire, tenendo anche conto dell’inevitabile alterazione – come teorizzato da Werner Karl Heisenberg – apportata nelle condizioni dell’esperienza dal suo intervento. Ma nella moderna visione quantistica è nata un’altra attenzione, parallela a quella esistente nell’ermetismo, nel pitagorismo e in genere nell’esoterismo di tutti i tempi, nella quale l’osservatore è anche oggetto dell’esperienza, che viene considerata dall’interno, direttamente, senza limitarne il 40 L’ENERGIA SEGRETA DELLA MENTE IL TEMPO 41 campo a delle supposte colonne d’Ercole; si tratta più di sentire, di vivere, che di spiegare e teorizzare. Questa visione olistica, sincretica e interattiva, è indispensabile per queste scienze, dove lo spirito che conosce e l’oggetto della conoscenza si confondono. Le scienze alternative sono pragmatiche e dicono: l’organismo umano gode di queste facoltà, educhiamole e usiamole, e non facciamo come coloro che hanno orecchie e non sentono, hanno occhi e non vedono. Occorre naturalmente volere e osare, e non imitare quei bagnanti pusillanimi se pur vigorosi che si fermano tremebondi dinanzi al fondale di un metro forse aspettando che l’evoluzione della specie li trasformi in nuotatori. Un tuffo coraggioso, due bracciate, ed ecco che si scopre di essere capaci di stare a galla. Naturalmente la Grande Opera è impresa più ardua. Mettere «per l’alto sale vostro navigio»31 è assai più che un semplice tuffo dove non si tocca. Ma per cominciare, invece di aggrapparsi con tutte le forze all’ancora nel sicuro porto del corpo, occorre affrontare l’alto mare aperto, occorre non sentirsi nel corpo ma sentire il corpo entro di sé, in pratica espandersi ad altre dimensioni, accorgersi che si vive nel dantesco «gran mar dell’essere»32 e non in terra come quasi tutti credono. È importante imparare a vivere sub specie interioritatis e non tenersi disperatamente a galla con le zucche per farsi sballottare dal flusso e riflusso della vita superflua e superficiale, cioè dal tempo del divenire. Abbandonato il corpo e «l’aiuola che ci fa tanto feroci»33, ascesi i cieli, raggiunto l’empireo al di là della sfera del tempo, svincolato dalla nozione umana del tempo e dello spazio, il praticante potrà infine accingersi alla visione suprema e dire con Dante: Nel suo profondo vidi che s’interna legato con amore in un volume, ciò che per l’universo si squaderna 34 Quello che si squaderna mediante la tetractis nell’universo si inabissa con un processo inverso nella pura interiorità dell’essere. In queste condizioni di coscienza, tra le «bianche stole» del cielo quieto, la contemplazione della tetractis, del delta sacro nel santuario del Dio cui Dante dedica l’ultima cantica, consente la visione suprema, l’intuizione sovrumana del cosmo, poiché «La contingenza, che fuor del quaderno de la vostra matera non si stende, tutta è dipinta nel cospetto etterno 35 L’altissimo poeta, il Fedele d’Amore Dante Alighieri, si ispira manifestamente al concetto della tetractis o quaderno pitagorico, del delta luminoso. Cittadino del cielo, cosmopolita nel vero senso della parola, egli si collega nella sua suprema visione al «nobilissimo filosofo Pitagora» 36 facendo uso della stessa parola, dello stesso simbolo e dello stesso concetto. 1 Per un’analisi al riguardo vedi il mio libro Mesmerismus: Potere del Magnetismo Personale nella vita e nelle relazioni - Benessere, Crescita Personale, Successo, Web Services Ltd, 2006. 2 Riguardo alle fonti, questo e altri paragrafi che troverete nel libro sono basati su rielaborazioni di un autore anonimo del Nord Italia che ha pubblicato vari libretti popolari verso gli anni ’30 del secolo scorso (titoli: L’arte di essere felici, Ipnotizzate voi stessi, Ginnastica misteriosa, tutti disponbili per consultazione presso di noi) e che ci è parso in alcuni punti molto in linea con il pensiero di Di Pisa e Virgilio T. anche se sicuramente non a conoscenza del percorso finale di sviluppo. A questa fonte si deve anche, nella seconda parte del libro, la tecnica per corporeizzare un pensiero. 3 Tutte le civiltà creano sovrastrutture che «mangiano» l’uomo. Per lo stesso concetto in rapporto alla civiltà cinese, riportiamo la nota al Fiore d’Oro del Grande Uno, testo orientale tradotto come Il Segreto del Fiore d’oro in Ur e Krur, II, I Dioscuri, Genova 1987, p. 375: «l’uomo ordinario si è alienato dallo stato primordiale. Il centro non è più difeso e si è creato un rapporto invertito tra l’animus maschile yang e la femminile anima yin nell’uomo. L’anima/vita yin orienta verso l’esistenza in un modo rettilineo irreversibile (come di chi sia spinto avanti) e porta dispersione e dissipazione della forza dell’uomo. Il segno che esprime tale essere individuo in cinese è ho, definibile come forza circoscritta cioè separata. Non si guarda più indietro, si lascia alle spalle il suono unico (il nome dell’individuazione)».