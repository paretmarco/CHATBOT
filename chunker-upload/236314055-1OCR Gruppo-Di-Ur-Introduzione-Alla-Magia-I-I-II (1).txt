INTRODUZIONE ALLA MAGIA  a cura del Gruppo  
di UR  
Volume primo  
Edizioni  
Mediterranee  
Roma 
INTRODUZIONE ALLA MAGIA  
a cura del “Gruppo di UR”  
Quarta edizione  
Volume primo  
Edizioni Mediterranee - Roma  
Ristampa della quarta edizione  
dicembre 1981  
© COPYRIGHT 1971 by Edizioni Mediterranee - Roma, Via Flaminia,  158  Copertina di A. Hohenegger  Printed in Italy  Studio  
Tipografico Artigiano Romano - Via Luigi Arati, 12 - Roma 
PREMESSA  
La materia raccolta nei presenti volumi e stata originariamente pubblicata in una serie di fascicoli,  sotto il titolo di «Ur» dal 1927 al 1928, e di «Krur» nel 1929. Le tre annate apparvero già in volumi col  titolo complessivo di Introduzione alla Magia quale scienza dell’Io e la presente devesi considerare come  la seconda edizione aggiornata di tale opera collettiva.  
Rispetto al testo originario, le differenze consistono nel fatto che non si è creduto opportuno ristampare  alcune monografie, che nel frattempo sono state sviluppate o aggiornate in libri degli stessi autori, libri  facilmente riconoscibili e che ognuno può trovare. Inoltre certe monografie sono state sostituite da altre  dello stesso indirizzo, ai fini di una maggiore coordinazione e completezza.  
Già in origine i vari scritti erano stati compilati seguendo un criterio di organicità e di progressività.  Non si tratta, cioè, di studi staccati, ma di trattazioni che, pur essendo di diversi autori, si completano e si  lumeggiano a vicenda offrendo uno sviluppo graduale della materia. Un tale carattere è stato senz’altro  conservato nella presente nuova edizione. In ossequio al principio, che nelle scienze tradizionali è  l’insegnamento che conta, non la persona di chi l’espone, anche in questa riedizione è stato mantenuto il  criterio dell’anonimia dei collaboratori. 
I  
INTRODUZIONE  
Nella vita di alcuni uomini vi sono momenti, in cui essi sentono vacillare tutte le loro certezze, venir  meno tutte le loro luci, tacere le voci delle passioni e degli affetti e di quanto altro animava e muoveva la  loro esistenza. Ricondotto al proprio centro, l’individuo avverte allora a nudo il problema di ogni  problema: Che sono, io?  
Sorge allora, quasi sempre, anche il senso che tutto ciò che si fa non solo nella vita ordinaria, ma  altresì nel campo della cultura, in fondo serve solo per distrarsi, per crearsi la parvenza di uno scopo, per  aver qualcosa che permetta di non pensare profondamente, per velare a sè stessi l’oscurità centrale e per  sottrarsi all’angoscia esistenziale.  
In alcuni casi una crisi del genere può avere un esito catastrofico. In altri si reagisce. L’impulso di una  forza animale che non vuol morire si riafferma, inibisce ciò che è balenato attraverso esperienze siffatte,  fa credere che si tratti solo di un incubo, di un momento di febbre della mente e di squilibrio nervoso. E ci  si va a creare qualche nuovo accomodamento, per tornare alla «realtà».  
Vi è poi chi scarta. Il problema esistenziale, che egli ha sentito, per lui — impotente ad assumerlo per  intero — diviene «problema filosofico». E il giuoco ricomincia. Con un qualche sistema di speculazione,  si finge luce nell’oscurità e si dà nuova esca alla volontà di continuare. Un’altra soluzione equivalente è il  passivo rimettersi a strutture tradizionalistiche, a forme dogmatiche svuotate di un contenuto vivente e  presentantesi come semplici complessi dogmatici e devozionali.  
Altri, però, tengono fermo. Qualcosa di nuovo e di irrevocabile si è determinato nella loro vita. Il  circolo chiusosi intorno a loro, intendono spezzarlo. Essi si staccano dalle fedi, si staccano dalle speranze.  Vogliono dissipare la nebbia, aprirsi una via. Conoscenza di sè e, in sè, dell’Essere — ciò essi cercano. E  un tornare indietro per essi non c’è.  
Questo è uno dei modi con i quali, soprattutto nell’epoca moderna, alcuni possono avvicinarsi alle  discipline che, in genere, sono designate come iniziatiche. Altri, invece, sono condotti allo stesso punto da  una specie di ricordo e di naturale dignità, suscitante la sensazione netta che questo mondo non è il vero  mondo, che esiste qualcosa di più alto di questa percezione dei sensi e di quanto trae origine dall’umano.  La visione diretta della realtà, come in un completo risveglio, è ciò a cui essi aspirano  
Nell’un caso come nell’altro, ad un tratto ci si accorgerà di non essere soli. Si sentiranno, vicini, degli  altri, giunti per un’altra via — o che forse sempre erano là. E si apprenderà la loro verità:  Di là dall’intelletto raziocinante, di là dalle credenze, di là dai sentimenti, di là da ciò che oggi vale in  genere come cultura e come scienza, esiste un sapere superiore. In esso cessa l’angoscia dell’individuo, in  esso si dissipa l’oscurità e la contingenza dello stato umano di esistenza, in esso si risolve il problema  dell’essere. Questa conoscenza è trascendente anche nel senso che essa presuppone un cambiamento di  stato. Non la si consegue che trasformando un modo di essere in un altro modo di essere, mutando la  propria coscienza. Trasformarsi — questa è la premessa della conoscenza superiore. La quale non sa di  «problemi», ma solo di còmpiti e di realizzazioni.  
Tali realizzazioni vanno intese come qualcosa di positivo. Come presupposto qui vale uno sguardo  capace di considerare solo il concreto, reale, denudato rapporto di sè con sè e col mondo. Per l’uomo  moderno in ispecie, tale rapporto è quello condizionato, estrinseco e contingente proprio allo stato fisico  di esistenza. Quanto alle varietà di ciò che da tempo viene chiamato «spirito», esse troppo spesso sono  una semplice controparte dell’esistenza fisica, tale che con tutti i suoi valori — bene e male, vero e falso,  superiore ed inferiore — non muta quel che l’Io è, come uomo, nella gerarchia degli esseri. Ecco perché  occorrono una crisi e un brusco rivolgimento. Ecco perché è necessaria la forza di metter da parte tutto, di  staccarsi da tutto. La mutazione della propria struttura più profonda è ciò che solo conta ai fini della  conoscenza superiore. Questa conoscenza — la quale è ad un tempo sapienza e potenza — è  essenzialmente «non-umana» e ad essa si perviene per una via presupponente il superamento attivo ed 
effettivo, ontologico, della condizione umana.  
Già da tempo preso in una specie di cerchio magico, l’uomo si trova oggi a non sapere quasi più nulla  di orizzonti siffatti. Non solo, ma, come qualcuno ha giustamente rilevato (J. De Maistre), coloro che ai  nostri tempi si fregiano col nome di «scienziati» hanno ordito una vera e propria congiura, hanno fatto  della scienza una specie di loro monopolio e non vogliono assolutamente che si sappia più di loro e in  modo diverso dal loro.  
Ciò non impedisce che questo sapere diverso e superiore esista. Ben più che non la credenza  predominante in Occidente, l’insegnamento, di cui si tratta, può anzi far proprio il detto: quod ubique,  quod ab omnibus et quod semper. Vi corrisponde una tradizione unica, che in varie forme d’espressione si  può ritrovare nelle tradizioni di popoli molteplici: ora come sapienza di antiche élites regali o sacerdotali,  ora come conoscenza adombrata da simboli sacri, miti e riti le cui origini si perdono in tempi primordiali,  ora come scritti allegorici, misteri ed iniziazioni, come teurgia, yoga o alta magia e, nei tempi più recenti,  come sapienza segreta di correnti sotterranee affiorate qua e là fra le trame della storia occidentale, fino  agli Ermetisti e ai Rosacroce.  
Qui ad una metafisica fa da controparte una tecnica la quale, pur non avendo a che fare con forze e  fenomeni esteriori, vertendo sulle energie più profonde dell’essere umano, ha lo stesso carattere oggettivo  e sperimentale delle cosiddette scienze esatte. Questa «tecnica divina», tradizionale in senso superiore,  offre possibilità reali a chi, dopo la crisi profonda dianzi accennata, abbia trovato in sé la capacità di  superarla positivamente e di trarne un distacco da tutto ciò che è soltanto umano. Ed essa offre parimenti  possibilità reali ad un’altra categoria di esseri, a quei pochi nei quali per vie misteriose riaffiori una  eredità remota, quasi come istinto di un’altra razza, scomparsa nei millenni.  
Tutto quel che poteva dare, il cervello umano l’ha dato. Così in particolare si tratta anche di far  divenire il corpo intero uno strumento della coscienza che, superando la limitazione individuale, dovrà  penetrare negli strati ove agiscono le forze oscure e profonde di un superiore Io: fino a trovare l’entrata  della via che conduce al «palazzo chiuso del Re».  
La presente raccolta di monografie intende dare ragguagli, suggestioni e indirizzi di tale scienza  segreta. Si è seguito il criterio di evitare il più possibile ogni discorrere intorno alle cose e di darne,  invece, l’essenza, nulla trascurando per farsi distintamente capire. Là dove delle oscurità sussistessero,  ciò non dipenderà dal nostro volere, bensì dalla natura stessa della materia. La conoscenza superiore è, in  tutto e per tutto, esperienza. Ma tutto ciò che è esperienza si rende intelligibile solo nel presupposto di  avere una esperienza analoga. Ogni comunicazione scritta, anzi tipografica, incontrerà sempre un limite,  rimuovibile soltanto da parte di chi è capace di assumere la «sede» corrispondente all’uno o all’altro  insegnamento.  
Noi limiteremo la materia a:  
1. Esposizioni di metodi, di discipline, di tecniche.  
2. Relazioni di esperienze effettivamente vissute.  
3. Ripubblicazione o traduzione di testi, o parti di testi, rari o poco noti, delle tradizioni d’Oriente e  d’Occidente, opportunamente chiariti ed annotati e presentati così che essi possano fornire degli  orientamenti e aprire nuove prospettive.  
4. Inquadramenti dottrinali sintetici, atti a rimuovere l’imagine irrigidita dell’uomo, del mondo e  della vita venuta a prevalere con la civiltà moderna, a far da sfondo alla pratica e a chiarirne i  presupposti.  
Le varie monografie sono tali da completarsi vicendevolmente. Di massima, esse sono così ordinate,  che in precedenza sono già dati tutti gli elementi necessari per la comprensione adeguata di ognuna di  esse. I collaboratori hanno assunto, in larga misura, delle parti organiche di un còmpito unico,  riprendendo, integrando o sviluppando sotto luce diversa, mutuamente, le cose dette da ciascuno.  
Seguendo una consuetudine che si ritrova sia nell’Oriente antico che nelle nostre scuole medievali, fra  i Pitagorici come fra gli Ermetisti, nelle organizzazioni iniziatico-corporative e nei Rosacroce, per finire a  certi autori monastici e, in parte, agli stessi Gesuiti; si è creduto opportuno adottare il principio della  anonimia dei collaboratori. Ciò, perché la loro persona non conta, perché quel che essi possono dire di  valido non è una loro creazione o escogitazione, ma riflette un insegnamento superindividuale, oggettivo. 
Ed è stata cura di coloro che, a suo tempo, hanno diretto l’organizzazione di questo gruppo di monografie  far sì che esse risentano il meno possibile delle particolari correnti che l’uno o l’altro autore può aver  avuto più familiari, che le esposizioni vertano invece sulle «costanti» presenti in ogni autentica disciplina  iniziatica.  
Al massimo, come particolarizzazione qui si potrà trovare quella, per cui nel titolo dei presenti volumi  figura il termine «magia». Si vedrà che, più che riferirci a quel che nella stessa antichità s’intese con una  tale parola, «magia», a tale riguardo, assume un senso traslato, va a contrassegnare soltanto una  assunzione particolarmente attiva — comune più o meno a tutto il gruppo dei collaboratori — delle  discipline tradizionali ed iniziatiche. Del resto, è di Ruggero Bacone la definizione della magia come  «metafisica pratica».  
Ed ai collaboratori, è anche comune un preciso rigetto delle varietà di ciò che oggi s’intende per  «spiritualismo»: dallo spiritismo volgare fino al teosofismo anglo-indiano, all’«occultismo»,  all’antroposofia e a tante altre correnti similari. In tutto ciò noi vediamo delle deviazioni, che con  l’autentico insegnamento iniziatico tradizionale non hanno nulla a che fare, una mescolanza ibrida di  frammenti di verità antiche, di deformazioni mentali moderne, di flussi visionari e di pessima filosofia, a  parte una salsa moralistica ed evoluzionistico-umanitaria. È stata massima cura di coloro che hanno  organizzato questi volumi dare al lettore il senso più netto di un distacco da queste forme confuse e  contraffatte, che rispecchiano solo il marasma, la mancanza di principi e il confuso impulso all’evasione  dell’epoca.  
Il lettore della presente opera potrà difficilmente trovare altrove una eguale messe di insegnamenti  specializzati, dati con precisione e chiarezza. Resterà a lui di decidere, fino a che punto egli intende  restringersi alla semplice lettura per informazione e fino a che punto invece, scoprendo una vocazione  superiore in precedenza solo oscuramente sentita, intenda osare, operare e tacere. È insegnamento  iniziatico, pertanto, che coloro che con una intima, fervida serietà tentano, difficilmente saranno lasciati  soli. È dunque possibile che per essi quello con «Ur» sia solo un primo contatto e che altri potranno  seguirne, di diversa portata, nel momento giusto; per coloro che, lasciata ormai l’una sponda, pur essendo  ancora presi dalle «acque», tendono già all’altra.  
PIETRO NEGRI  
SUB SPECIE INTERIORITATIS  
Coelum, ......, nihil aliud est quam spiritualis interioritas.  
(GUIBERTUS - De Pignoribus Sancto- rum IV, 8).  
Aquila volans per aerem et Buso gradiens per terram est Magisterium.  
(M. MAYER - Symbola Aureae Mensae duodecim Nationum,  
Francoforte, 1617, p. 192).  
Sono trascorsi oramai molti anni da quando ebbi, per la prima volta, coscienza della immaterialità.  Ma, nonostante il fluire del tempo, l’impressione che ne provai fu così vivida, così possente, da  permanere tuttora nella memoria, per quanto sia possibile trasfondere e ritenere in essa certe esperienze  trascendenti; ed io tenterò, oggi, di esprimere, humanis verbis, questa impressione, rievocandola dagli  intimi recessi della coscienza.  
Il senso della realtà immateriale mi balenò nella coscienza all’improvviso, senza antefatti, senza alcuna  apparente causa o ragione determinante. Circa quattordici anni fa stavo un giorno, fermo ed in piedi, sul  marciapiede del palazzo Strozzi a Firenze, discorrendo con un amico; non ricordo di che ci  intrattenessimo, ma probabilmente di qualche argomento concernente l’esoterismo; cosa del resto senza  importanza per l’esperienza che ebbi. Era una giornata affatto simile alle altre, ed io mi trovavo in  perfetta salute di corpo e di spirito, non stanco, non eccitato, non ebbro, libero da preoccupazioni ed  assilli. E, ad un tratto, mentre parlavo od ascoltavo, ecco, sentii diversamente: la vita, il mondo, le cose 
tutte; mi accorsi subitamente della mia incorporeità e della radicale, evidente, immaterialità dell’universo;  mi accorsi che il mio corpo era in me, che le cose tutte erano interiormente, in me; che tutto faceva capo a  me, ossia al centro profondo, abissale ed oscuro del mio essere. Fu un’improvvisa trasfigurazione; il senso  della realtà immateriale, destandosi nel campo della coscienza, ed ingranandosi col consueto senso della  realtà quotidiana, massiccia, mi fece vedere il tutto sotto una nuova e diversa luce; fu come quando, per  un improvviso squarcio in un fitto velario di nubi, passa un raggio di sole, ed il piano od il mare  sottostanti trasfigurano subitamente in una lieve e fugace chiarità luminosa.  
Sentivo di essere un punto indicibilmente astratto, adimensionale; sentivo che in esso stava  interiormente il tutto, in una maniera che non aveva nulla di spaziale. Fu il rovesciamento completo della  ordinaria sensazione umana; non solo l’io non aveva più l’impressione di essere contenuto, comunque  localizzato, nel corpo; non solo aveva acquistato la percezione della incorporeità del proprio corpo, ma  sentiva il proprio corpo entro di sè, sentiva tutto sub specie interioritatis. Ben inteso, occorre qui cercare  di assumere le parole: entro, interno, interiore, in una accezione ageometrica, semplicemente come parole  atte, alla meglio, ad esprimere il senso del rovesciamento di posizione o di rapporto tra corpo e coscienza;  ché, del resto, parlare di coscienza contenuta nel corpo è altrettanto assurdo ed improprio quanto parlare  di corpo contenuto nella coscienza, data l’eterogeneità dei due termini del rapporto.  
Fu un’impressione possente, travolgente, soverchiante, positiva, originale. Si affacciò spontanea, senza  transizione, senza preavvisi, come un ladro di notte, sgusciando entro ed ingranandosi col consueto  grossolano modo di sentire la realtà; affiorò rapidissima affermandosi e ristando nettamente, tanto da  consentirmi di viverla intensamente e di renderne conto sicuro; eppoi svanì, lasciandomi trasecolato. «Era  una nota del poema eterno quel ch’io sentiva...»; e, nel rievocarla, sento aleggiare ancora, nell’intimo  della coscienza, la sua ieratica solennità, la sua calma e silente possanza, la sua purezza stellare.  
* * *  
Questa fu la mia prima esperienza della immaterialità.  
Nell’esporla, ho cercato soltanto di rendere fedelmente la mia impressione, a costo anche di incorrere  eventualmente nell’appunto di non essermi debitamente attenuto alle norme di una precisa terminologia  filosofica. Posso anche riconoscere che la mia competenza filosofica non era e non è all’altezza di queste  esperienze spirituali, e posso anche ammettere che, dal punto di vista degli studii filosofici, sarebbe  desiderabile che di queste esperienze fossero fatti partecipi quelli, e quelli soltanto, che hanno grandi  meriti filosofici; ma, espresso il rammarico, bisogna pur riconoscere che il punto di vista degli studii  filosofici non è l’unico ammissibile, e che lo spirito soffia dove vuole, senza tenere speciale conto della  capacità filosofica.  
Nel caso specifico della mia esperienza personale, il trapasso avvenne indipendentemente da ogni  speculazione scientifica o filosofica, da ogni lavorio cerebrale; e sono piuttosto propenso a ritenere che  questa indipendenza non sia stata fortuita ed eccezionale. Non sembra invero che la speculazione  razionale possa condurre più in là di una semplice astrazione concettuale, di carattere più che altro  negativo, ed incapace di suggerire o provocare l’esperienza diretta vissuta, la percezione della  immaterialità.  
Il modo consueto di vivere si impernia sopra il senso della realtà materiale, o, se si vuole, sopra il  senso materiale della realtà. Esiste quel che resiste, il compatto, il massiccio, l’impenetrabile; le cose sono  in quanto esistono, occupano posto, fuori del, ed anche entro il nostro corpo; esse sono, per così dire,  tanto maggiormente reali quanto più solide, impenetrabili, inattaccabili. Il concetto empirico ed ordinario  di materia, come di una res per sè stante che occupa posto, che si tocca e che offre resistenza al tatto, è  una funzione della via corporea; le necessità della vita in un corpo solido, denso, pesante, abituato a  poggiare sopra il terreno solido e stabile, generano l’abitudine ad identificare il senso della realtà con  questo modo particolare umano di sentire la realtà, e fanno nascere la convinzione aprioristica che esso  sia il solo possibile e che non ve ne siano e non ve ne possano essere altri.  
Non pertanto è pur vero che questi caratteri tipici della realtà materiale vanno gradatamente  attenuandosi e svanendo quando dalla materia solida si passa alla liquida, alla fluidica ed alla gassosa; e  l’analisi scientifica porta, attraverso ai successivi stadii della disintegrazione molecolare ed atomica, ad  una concezione della materia ben lontana da quel concetto empirico primitivo, che sembrava un dato così  sicuro ed immediato dell’esperienza. Alla universale smaterializzazione dei corpi corrisponde 
necessariamente, passando dalla scienza alla filosofia, l’astrazione concettuale idealistica, la risoluzione  del tutto nell’io; ma il riconoscimento concettuale della spiritualità universale non conduce alla conquista  od all’acquisto effettivo della percezione della realtà spirituale, ed è possibile seguire una filosofia  idealistica continuando ad essere ciechi spiritualmente tanto quanto il più crasso materialista; è possibile  dirsi filosofi idealisti e credere di avere toccato la vetta dell’idealismo mediante la semplice e laboriosa  conquista concettuale, pure escludendo o non pensando affatto alla possibilità di una percezione ex imo; è  possibile confondere, e pensare che si debba confondere, ogni epifania spirituale con un semplice atto del  pensiero.  
Naturalmente con simili chiodi nella testa si può seguitare un pezzo ad arrampicarsi su per i peri  dell’idealismo assoluto senza altro effetto che quello di stroncare qualche ramo sulla testa dei colleghi in  ascensione. Veramente non vale la pena di guardare con tanto disdegno i vecchi filosofi positivisti,  vittime povere sì ma oneste di una semplicistica accettazione del criterio empirico della realtà materiale!  Toglier a questo senso empirico materialistico della realtà il suo carattere di unicità, di positività e di  insostituibilità, non significa invero togliergli ogni valore, ma soltanto definirne il valore. Esso seguita ad  avere diritto di cittadinanza nell’universo, accanto ed insieme agli altri eventuali modi di sentire la realtà.  
Raggiunta l’astrazione idealistica concettuale, non è dunque il caso d’intonare il peana della vittoria. E,  per la esistenza e la entrata in campo del senso della realtà immateriale, non segue parimente, ben inteso,  che si debba rovesciare la posizione, accordando al nuovo senso della realtà i privilegi dell’antico,  esaltandolo a spese dell’altro. La verità dell’uno non porta la falsità dell’altro; l’esistenza dell’uno non  esclude la coesistenza dell’altro. Illusorio ed arbitrario è credere che non vi sia, e non vi debba essere, che  un solo modo di sentire la realtà; se il criterio empirico della realtà materiale si riduce fatalmente in  ultima analisi ad una semplice illusione, ciononpertanto questa modalità di coscienza, che si impernia  sopra un’illusione, esiste effettivamente; tanto che sopra questo senso poggia la vita di innumerevoli  esseri, anche quando questo criterio venga superato concettualmente, anche quando venga superato  spiritualmente, inghiottito dal sopraggiunto senso della immaterialità.  
La mia esperienza, per quanto fugace, mi dette la dimostrazione pratica della possibile effettiva  simultanea coesistenza delle due percezioni della realtà, la percezione spirituale pura e quella ordinaria  corporea, per quanto contraddittorie all’occhio della ragione. È un’esperienza elementare di cui non è  certamente il caso di inorgoglirsi; ma è pur sempre un’esperienza fondamentale che ricorda quella di  Arjûna nella Bhagavad-gîtâ e quella di Tat nel Pimandro; è pur sempre una prima percezione effettiva  diretta di quello che i cabalisti chiamavano il santo palazzo interiore, ed il Filalete l’occulto palazzo del  Re, ed anche di quello che Santa Teresa chiamava il castello interiore. Per quanto elementare, è una  esperienza che inizia una vita nuova, doppia; il dragone ermetico mette le ali e diviene anfibio, capace di  vivere in terra e di staccarsi da terra.  
Ma perché mai, si dirà, di solito si è sordi a questa percezione, ed io stesso che scrivo non me ne ero  accorto prima? Perché si dileguò? Ed a che serve? Non è forse meglio di non sospettare neppure  l’esistenza di così perturbanti misteri? E perché non si insegna come si fa ad ottenere questa impressione?  Ed è giusto che alcuni pochi ne sian partecipi e gli altri no?  
Non è facile rispondere esaurientemente a queste ed alle altre domande che si possono porre in  proposito. Quanto alla sordità spirituale, mi sembra che essa provenga o dipenda dal fatto che solitamente  l’attenzione della coscienza è talmente fissata sul senso della realtà materiale, che ogni altra sensazione  passa inavvertita. È dunque una questione di orecchio: il tema melodico svolto dai violini richiama di  solito tutta l’attenzione ed il profondo accompagnamento dei violoncelli e del contrabbasso passa  inavvertito. Forse, anche, è la monotonia di questa nota, bassa e profonda, che la sottrae alla percezione  ordinaria; e io ricordo bene lo stupore provato, similmente, quando una volta, in montagna, sopra un gran  prato fiorito, il ronzio sordo ed eguale prodotto da innumerevoli insetti mi percosse l’orecchio ad un  tratto, come per caso, o meglio, solo ad un tratto e senza ragione apparente divenni cosciente di quel  ronzio, certo preesistente alla mia improvvisa percezione.  
La risposta, come si vede, non consiste che in una comparazione con fenomeni consimili, e  probabilmente non appagherà i lettori. Così pure temo forte che alle altre domande non potrei dare  risposte più soddisfacenti; e perciò porrò fine a questo scritto, cosa del resto che è ormai tempo di fare,  non fosse che per discrezione. 
LEO  
BARRIERE  
Il primo movimento dell’uomo che cerca la Via deve essere quello di spezzare l’immagine abituale che  ha di sè stesso. Soltanto allora egli potrà cominciare a dire Io, quando alla parola magica corrisponda  l’immaginazione interiore di un sentirsi senza limiti di spazio, di età e di potenza.  
Gli uomini devono raggiungere il senso della realtà di sè stessi. Per ora essi non fanno che limitarsi e  stroncarsi, sentendosi diversi e più piccoli di quel che sono; ogni loro pensiero, ogni loro atto è una sbarra  di più alla loro prigione, un velo di più alla loro visione, una negazione della loro potenza. Si chiudono  nei limiti del loro corpo, si attaccano alla terra che li porta: è come se un’aquila si immaginasse serpente e  strisciasse al suolo ignorando le sue ali.  
E non solo l’uomo ignora, deforma, rinnega sè stesso, ma ripete il mito di Medusa e impietra tutto  quello che lo circonda; osserva e calcola la natura in peso e misura; limita la vita attorno a lui in piccole  leggi, supera i misteri con le piccole ipotesi; fissa l’universo in una unità statica, e si pone alla periferia  del mondo timidamente, umilmente, come una secrezione accidentale, senza potenza e senza speranza.  
* * *  
L’uomo è il centro dell’universo. Tutte le masse materiali fredde o incandescenti delle miriadi di  mondi non pesano nella bilancia dei valori quanto il più semplice mutamento nella sua coscienza. I limiti  del suo corpo non sono che illusione; non è solo alla terra che si appoggia, ma egli si continua attraverso  la terra e negli spazi cosmici. Sia che muova il suo pensiero o muova le sue braccia, è tutto un mondo che  si muove con lui; sono mille forze misteriose che si lanciano verso di lui con un gesto creativo, e tutti i  suoi atti quotidiani non sono che la caricatura di quello che fluisce a lui divinamente.  
Così pure deve volgersi intorno e liberare dall’impietramento ciò che lo circonda. Prima di saperlo,  dovrà immaginare che nella terra, nelle acque, nell’aria e nel fuoco vi sono forze che sanno di essere, e  che le cosiddette forze naturali non sono che modalità della nostra sostanza proiettate al di fuori. Non è la  terra che fa vivere la pianta ma le forze nella pianta che strappano alla terra elementi per la propria vita.  Nel senso della bellezza delle cose deve innestarsi il senso del mistero delle cose come una realtà ancora  oscura ma presentita. Poiché non soltanto quel che possiamo vedere e conoscere deve agire in noi; ma  anche l’ignoto coraggiosamente affermato e sentito nella sua forza.  
* * *  
È opportuno far notare la necessità di una speciale attitudine di fronte a questo punto di vista come a  qualsiasi altro dell’esoterismo. Si tratta di inaugurare ciò che poi servirà tanto spesso nella vita dello  sviluppo spirituale, un modo di possedere un concetto che non è soltanto comprendere o ricordare.  Bisogna RITMIZZARE; vale a dire, presentare alla propria coscienza, che afferra con un’attitudine  volitiva, lo stesso concetto periodicamente e ritmicamente1; e non solo come pensiero ma anche come  sentimento. La contemplazione del proprio essere e del mondo nel modo che è stato sopra enunciato  suscita un senso di grandezza e di potenza: bisogna trattenere in noi questo senso in modo da farci  compenetrare da esso intensamente.  
Così potremo stabilire un rapporto realizzativo con questa nuova visione, la quale dapprima si verserà  nel subcosciente finché dopo un certo tempo verrà ad inquadrarsi in modo sempre più definito nel  sentimento di cui abbiamo parlato; si presenterà allora una nuova condizione, in cui ciò che prima era  concetto potrà divenire presenza di una forza e si raggiungerà così uno stato di liberazione su cui sarà  possibile edificare la nuova vita.  
Tutti gli esercizi di sviluppo interiore saranno paralizzati se non si rompe il guscio-limite che la vita  
  
1 Questo punto fondamentale, di far scendere mediante il ritmo nel proprio ente corporeo una conoscenza fino a  trasfondervela, può chiarire il perché di tante ripetizioni, concettualmente inutili, dei discorsi del Buddha, come anche di quelle  che si incontrano in preghiere ed invocazioni magiche e così via via, sino all’impiego concomitante di pratiche respiratorie  dell’hatha-yoga. [N. d. U.]
quotidiana forma intorno all’uomo e che anche a visione mutata persiste nel subcosciente umano.  
ABRAXA  
CONOSCENZA DELLE ACQUE  
La vita elementare degli esseri tutti, senza eccezione, è retta dal profondo da una Forza primordiale. La  natura di questa Forza è brama: un appetito che non ha mai soddisfazione, un abbattersi che non conosce  termine, irresistibile necessità e cieco, selvaggio volere.  
Divenire, trasformazione disordinata caotica, incoercibile flusso — generazione-distruzione,  attrazione-repulsione, terrore-desiderio, formazione-dissolvimento composte in una mescolanza ignea  senza riposo sono l’essenza di questa primordiale cosmica natura.  
Come una meraviglia e come uno spavento ne parlarono i Saggi. Così la chiamarono: Fuoco universale  e vivente, υλή, Drago verde, Quintessenza, Sostanza prima, Grande Agente magico. Principio dell’opera  universa, è anche il principio della loro «Grande Opera»; perché uno stesso è il Magistero della Creazione  e il Magistero con cui, secondo l’Arte, l’uomo costruisce sè stesso.  
Questa nostra Materia non è una astrazione della filosofia profana né idea di mito né favola, ma invece  una realtà vivente e possente, spirito e vitalità della Terra e della Vita.  
La razza degli uomini non la conosce. Una provvidenziale legge naturale la cela alla coscienza loro  con lo spettacolo-illusione dei fenomeni materiali, della realtà solida senza la quale nessuna requie,  nessuna tranquillità per la loro vita. E vuole, la stessa legge, che questo velo di ignoranza sia rimosso,  l’occhio del Sapere dischiuso solamente nel punto della crescenza e della presenza di una forza forte  abbastanza per sopportare la visione.  
Sappi dunque che la Vita della tua vita — è in Lei.  
Spiala.  
Essa si palesa, ad esempio, in tutti i momenti di sùbito pericolo.  
Sia la velocità di un’auto su di te, distratto nella via. Sia il venir meno del terreno sotto di te per  l’aprirsi di un crepaccio. Sia un carbone ardente senza fiamma o una cosa elettrizzata che hai toccato  inavvertitamente. Ecco: in reazione sùbita si afferma una cosa pronta, violenta, rapidissima. È la tua  «volontà», la tua «coscienza», il tuo «io»? No. Non è la tua volontà, la tua coscienza, il tuo io — che  giungono solamente dopo, a gesto compiuto. Là, erano assenti, scavalcati. Qualcosa di più profondo, di  più veloce, di più assoluto di tutto ciò si è fatto palese, si è imposto, ha agito.  
Pòrtati alla fame, pòrtati al terrore, pòrtati alla brama sessuale, al panico ed allo spasimo — e indomita,  violenta, tenebrosa, di nuovo la vedrai. E se tali suoi denudamenti te ne danno la sensazione tu potrai  conoscerla gradatamente anche come il fondo invisibile dell’intera tua vita di veglia.  
Le radici sotterranee delle inclinazioni, delle fedi, degli atavismi, delle convinzioni invincibili ed  irrazionali; le abitudini, il carattere, tutto che vive in te come animalità, come razza biologica, tutta la  volontà del corpo, cieca ebbra volontà di vivere, covante generazione conservazione prosecuzione; tutto  questo si ricongiunge e si confonde con lo stesso principio. Di fronte ad esso, di solito non ti è data che la  libertà di un cane legato ad una catena. Tu non l’avverti — e ti credi libero — finché non passi un certo  limite. Ma se vai oltre, essa si tende e ti arresta. Oppure ti giuoca: ti muovi in circolo e non te ne accorgi.  
Non ti illudere: anche le «cose supreme» obbediscono a questo dio. Diffida: tanto più intimamente ed  aderentemente per quanto più sembrano indipendenti e liberate, secondo la magia dell’ebrezza, esse gli  obbediscono. Che importa a Lei l’una o l’altra forma, l’una o l’altra «ragione» con cui credi di  giustificarti, pur che si affermi il suo conato profondo! Travestita, essa ribadisce il suo vincolo.  
Spia anche questa forza, e conoscila, nella selvaggia possanza dell’immaginazione e della suggestione.  È di nuovo una rapidità che fissa e incatena — e nulla tu puoi, quando essa sia; più «vuoi» contro di essa,  più la alimenterai a tuo danno.  
È lo spavento che si moltiplica, più tu lo scacci. È il sonno che fugge finché ti «sforzi» di dormire. Una 
stretta tavola sull’abisso: è la suggestione del cadere; e tu certo, sicuramente, cadrai se ti imponi di  passare, «volendo» contro di essa.  
È la fiamma della passione, che più acre si innalza per quanto più la tua «coscienza» si sforza di  soffocarla, e non scompare che per passare dentro, ad avvelenarti tutto!  
Qui, di nuovo, è Lei, erompe Lei. Sii consapevole che questo Ente che si amalgama con quello delle  potenze emotive ed irrazionali, scende poi giù, ad identificarsi con la stessa forza che regge le funzioni  profonde della vita fisica. «Volontà», «pensiero», «io», che possono, su coteste funzioni? Ad esse sono  esterni. Simili a parassiti ne vivono, traendone le linfe essenziali pur senza poter scendere dentro fino al  tronco profondo.  
Con arma tagliente, senza paura, scava. Di’, dunque: «Di questo mio corpo, che posso giustificare con  la mia volontà? Voglio io il mio respiro? Il fuoco delle mescolanze in cui arde il cibo? Voglio io la mia  forma, la mia carne, questo uomo determinato così, vivente così, felice od infelice, nobile o volgare? Ma  se domando ciò, non debbo anche andare più oltre ancora? La «mia» volontà, la «mia» coscienza, il  «mio» io, li voglio — o li sono soltanto? Perché tutto che posso dire di volere, dovrei anche poterlo non  volere, e quindi anche essere, senza di esso. E l’io, già, il «mio» io: lo posseggo, o è lui che possiede me?  
Tu che ti sei appressato alla «Scienza dei Maghi», sii forte abbastanza per questa conoscenza: Tu non  sei vita in te. Tu non esisti. «Mio», non puoi dirlo di nulla. La Vita, non la possiedi — è essa che ti  possiede. La soffri. Ed è un miraggio, che questo fantasma di «io» possa sussistere immortale al disfarsi  del corpo, quasi che tutto non ti dicesse che la correlazione con questo corpo gli è essenziale, che un  malessere, un trauma, un accidente qualsiasi hanno un’influenza precisa sulle facoltà sue, per «spirituali»  e «superiori» che esse siano!  
Ed ora distogliti da te, discendi oltre la soglia, in ritmi di analogia-sensazione, sempre più giù nelle  oscure profondità della forza che regge il corpo tuo.  
Qui essa perde nome ed individuazione. Allora sarà la sensazione di tale forza che si allarga a  riprendere «me» e «non-me», a pervadere tutta la natura, a sostanziare il tempo, a trasportare miriadi di  esseri come se fossero ebbri o ipnotizzati, riaffermandosi in mille forme, irresistibile, selvaggia, priva di  limiti, arsa da una eterna insufficienza e privazione.  
«Ciò è» — così pensa. Se questo sapere a te ti riconduce, e, ghiacciato da gelo mortale, senti l’abisso  aperto: «In ciò io sono» — tu qui hai conseguito la CONOSCENZA DELLE «ACQUE»1.  
Queste «acque», o «Umido radicale», nella Tradizione nostra hanno il segno di  (direzione  discendente, precipitazione); anche puoi trovarle indicate come la «Venere terreste», femmina e matrice  cosmica ( nella tradizione indù è il segno della Çakti e dello yoni), come il «Serpe originario»  (comprendi l’andamento serpentino di , corrispondenza astrologica di ). È la elementare potenza  demiurgica, la «Magia» di Dio, la sostanza primordiale che si precipitò quando Dio disse: «La luce sia».  
Come una Luce, difatti, tu, procedendo, imparerai anche a conoscerla: una luce elementare che porta a  mo’ di nature-turbini i «Segni» delle cose tutte; indifferenziata, ad un tempo idea sostanza e moto, fisica e  psichica; indifferente al bene ed al male ed a qualsiasi forma per la capacità plastica di trasformarsi in  esse tutte. Cieco conato, idea e realtà in essa sono una sola cosa, fulmineamente, «magicamente», come in  quel riflesso di essa, come in quella «via» ad essa, che è la potenza dell’immaginazione nell’uomo.  
Tutto essendo in balia di questa forza e mediante questa forza, sappi: colui che riuscisse a soggiogarla  interamente per mezzo di essa potrebbe dominare la natura intera, fuoco terra aria acqua, la vita e la  morte, le virtù dei cieli e quelle degli inferni, perché essa in sè tutte le raccoglie.  
Ed ora a te, che hai voluto avvicinarla, sia palese che la Scienza dei Maghi, questo vuole, e che tutto  che non è questo essa lo disdegna.  
Creare qualcosa di fermo, di impassibile, di immortale, tratto in salvo, vivente e respirante fuori delle  «Acque», sussistente fuori dalle «Acque», libero: e in esso, a guisa di un uomo più forte che prenda per le  corna un toro furente, resista e lentamente duramente riesca a piegarlo sotto di sè, in lui dominare cotesta   
1 Nel buddhismo questa «conoscenza delle Acque» corrisponde alla realizzazione della cosiddetta «coscienza samsârica» e  della verità dell’anattâ. Di là dalla coscienza dell’unica vita di un dato individuo, vi è la coscienza del tronco, di cui questa vita  non rappresenta che una sezione: e viene sperimentata la forza primordiale di tale tronco. A tale stregua, appare anche l’irrealtà  dell’«io» e di tutto ciò che ha sembiante di «io» (questo è l’anattâ). Sentire il samsâra e sentirsi nel samsâra è, anche nel  buddhismo, il presupposto per la realizzazione di quel che è veramente spirituale e trascendente. [N. d. U.] 
natura cosmica — tale è il segreto di nostra Arte, Arte del Sole e del Potere, della «Forza forte di ogni  forza». Le alte scienze della Cabala e della Magia promettono all’uomo una natura immortale ed un  potere reale; esse si debbono considerare come vane e menzognere se non glielo danno (É. Levi).  
Ferma la piccola mente: se qui essa pensa a follia, a superbo sogno di misero orgoglio, sii certo esser  paura che pensa in lei. Tu non hai bisogno di credere, anzi: non devi credere. Prova. Osa.  La «Materia dell’Opera» è qui, nella brama tua, nella tua volontà profonda, più vicina di quel che a te  tu non sii vicino. Èccitala. Dèstala. Creale resistenza.  
Sentirai in te allora, in proporzione di quanto sappia spingersi oltre il tuo ardire, tutta la forza sua  selvaggia. E se tu sai concepire anche una forza più forte, che cosa puoi ancora concepire che possa a  questa resistere, che non possa essere infranto o piegato da essa?  
La possibilità dell’Opera, l’avrai conosciuta: sii poi, o non sii, sufficiente ad essa.  Guarda.  
Qui vi è la sponda sparsa di miseria di tenebra di sozzura. Qui l’indomita corrente. Là l’altra sponda.  Qui vi sono gli uomini ignavi, stranieri alla Conoscenza, pallidi trasportati ebbri, la cui vita è ancora  esterna alle Acque, al di qua delle Acque. Là gli uomini virili, di animo eroico, destati al disgusto, destati  alla rivolta, destati al Grande Risveglio; lasciata l’una riva, essi affrontano la corrente il turbine il gorgo  portando innanzi sempre più sè stessi per sempre più ferrata, incrollabile volontà. Qui, infine, gli  Scampati dalle Acque, i Camminanti sulle Acque, la Razza Santa degli Svincolati, dei Trionfatori, i  Signori di Vita e Salute, gli Splendenti. Sono gli Uccisori del Drago e i Domatori del Toro; i Consacrati  in Sole, i Trasformati per forza ammònica e Sapienza sono essi.  
Da essi, le Acque sono incatenate, ghiacciate; impregnate da essi, sono la forza magica che obbedisce.  Il Sole si leva sulle acque e le determina con il suo riflesso. Brama, scatenata forza lunare che non ha  centro (O = Luna, segno della Materia prima, dell’Umido radicale) qui hanno un centro ( = segno del  Sole).  
L’ascendenza positiva (, segno di UR, del Fuoco iniziatico) che ha fatto violenza al grembo umido  del discendente , lo equilibra; e questa congiunzione conoscila come il segno dei Dominatori — il  Sigillo di Salomone, composto appunto dall’intreccio dei due triangoli opposti .  
Se ora tu vuoi appressarti all’Arte nostra, sappi: è una lotta atroce e un andar su di un filo di rasoio. Si  può vincere come si può perdere e due cose portano soprattutto al disastro: aver paura ed interrompere.  Una volta cominciato, è necessario che tu vada fino in fondo, l’interruzione portando una reazione  temibile con l’effetto opposto. Lo puoi facilmente comprendere: ad ogni tuo passo una quantità sempre  più alta dell’energia turbinosa è arrestata e spinta contro corrente; eccitata, offesa, essa è tutta una  tensione; e per un momento che tu ceda, ti si scaricherà addosso e ti travolgerà miseramente.  
Preparati.  
Fissa bene lo scopo e non cambiarlo mai.  
Chiudi gli occhi. Creati una immagine e mirala. Nel buio abituati così a vedere di una luce che non è  quella sensibile. Questa luce eterea porta con sè il primo segreto dell’Opera.  
Fatti impassibile di fronte al bene ed al male, giusto assoluto nudo.  
Impara a volere senza desiderare, senza paura, senza pentimento.  
Crea una potenza di fare senza stancarsi. Continua fredda dura e, nel contempo, labile, plastica. Voler  bene, volere a lungo, voler sempre senza fermarsi — e mai desiderare, ecco il Segreto della Forza.  Pòtati dalle liane della voluttà, dell’ebrezza e della passione: riduciti ad una semplicità che vuole.  Infrangi ogni necessità. Usa di tutto ed astienti da tutto a volontà. Fatti padrone assoluto della tua  anima.Crea una resistenza. Il mobile obbedisce all’immobile e le potenze di natura soggiacciono a chi sa  resistere loro. Giunto a nulla desiderare e a nulla temere, ben poche cose vi sono di cui non diverrai  signore; ma di nessuna cosa godi, se prima non l’hai vinta in te.  
La Forza non si dona. Prèndila. Osa.  
Libero ed equilibrato, forte, calmo e puro, avendo ucciso il desiderio, di’: VOGLIO.  Questo è il primo insegnamento. La soglia ti sia schiusa. LA FORZA È IN TE. 
LUCE  
OPUS MAGICUM: LA CONCENTRAZIONE E IL SILENZIO  
La possibilità di giungere ad una completa realizzazione teurgica e magica, si basa sulla conoscenza  diretta e sperimentale, che l’operatore ha di potenze spirituali costituenti l’intima essenza della realtà, alla  quale conoscenza si giunge col compiere un rito che aiuta a svelare proprie facoltà, ignote o troppo  trascurate.  
Chi, scelta la via da seguire, è forte in sè stesso e certo che la sua volontà sarà dura contro i moltissimi  ostacoli che incontrerà sul cammino, né mai un istante di debolezza sopravverrà, sì che egli deroghi dalle  fissate norme, inizi il rito.  
A maggior chiarimento di quanto viene detto circa le operazioni sacre, daremo alcuni brevi riferimenti  a testi classici di magia e di ermetismo, che potranno mostrare molti significati, facendo intendere il modo  esatto con cui le operazioni rituali stesse vengono eseguite.  
È bene accennare, preliminarmente, alla essenza della natura umana, che deve essere intesa  giustamente nella multiforme varietà dei suoi simboli esterni ed apparenti e delle esposizioni verbali.  «V’hanno quattro elementi che costituiscono la base di tutte le cose materiali, e cioè il fuoco, la terra,  l’acqua e l’aria, che compongono tutte le cose terrene, non per fusione, ma per trasmutazione e per  raggruppamento e in cui tutte le cose si risolvono quando si corrompono»1. Tali elementi adombrano nella  realtà fisica, apparente, particolari esperienze dello spirito operante e cosciente o non, e siccome «nessuno  di essi si trova allo stato di purezza, essi sono più o meno amalgamati tra di loro e suscettibili di  trasmutarsi l’un l’altro»2. Tale opera di trasmutazione è compiuta dal Fuoco — dallo spirito — che agisce  sulla terra — la materia — per giungere al compimento del perfetto magistero, alla conquista della Pietra  dei Saggi.  
Si ricordi: «Aurum igitur aurificandi verum, unum, solum principium esto»3. Il principio di perfetti bilità, di dignificazione, di sublimazione dello spirito è nello spirito stesso, che in sè viene a creare, o, se  più piace, a determinare le condizioni dell’ascesa. Ma non si creda che questa sia facile operazione,  particolarmente nella sua fase iniziale, duplice, che insegna dapprima ad isolare lo spirito, rendendolo  inattaccabile ad ogni influsso dall’esterno, finché, reso perfetto questo stato, lo spirito acquista la  conoscenza di sè con modi percettivi affatto nuovi.  
La necessità di una costanza assidua e tenace è stata simboleggiata dagli alchimisti nell’«Acciaio dei  Saggi», necessario alla operazione prima della composizione del Mercurio, il quale dovrà in seguito agire  sui metalli, simboli delle affezioni terrene, che dallo stato di iniziale impurità loro propria, quando sono  nella Terra mescolati ad estranee sostanze, e quando dalla Terra sono appena separati, finché,  gradatamente sublimati all’ultima perfezione di potenze cosmiche — cieli e pianeti —, possono  congiungersi alla essenza del sovrano artefice, fino ad identificarvisi nella perfezione dell’Opera.  
* * *  
La CONCENTRAZIONE è facoltà essenziale e di immediata importanza dopo la determinazione  volitiva adeguata allo scopo. A molti, abituati allo studio, sarà facile il concentrarsi, ricostruendo il  processo psicologico dell’attenzione, che però, nel nostro caso, è, nelle prime fasi, libera da ogni oggetto;  osservando in questo, come in ogni altro periodo, la norma generale di applicarvisi per un tempo di volta  in volta maggiore e con intensità crescente.  
È opportuno notare, anzitutto, che la concentrazione può essere eseguita in due modi: il primo, che  possiamo chiamare esterno, ha un carattere puramente cerebrale e mentale; il secondo è essenzialmente  un atto dello spirito.  
 
1 C. AGRIPPA, De occulta philosophia, I, 3. — Cfr. la vers. ital. di A. Fidi con introduz. di A. Reghini. 2 Ibid., I, 3.  
3 I. FILALETE, Introitus apertus ad occl. Regis Palatium, c. I. 
Si cominci in un luogo possibilmente quieto e silenzioso, cercando di eliminare ogni ostacolo esterno  alla buona concentrazione, e si assuma la posizione più comoda e più adatta, cosicché il corpo non abbia a  risentire il menomo fastidio e non eserciti alcuno sforzo muscolare, abbandonandosi completamente, in  posizione di assoluto riposo. È consigliabile l’uso di una poltrona con alto schienale e bracciuoli atti a  sostenere completamente gli avambracci. Ci si può anche distendere supini, con la testa sul livello  orizzontale del corpo, volta ad oriente. Nei casi di più persone insieme operanti si osservano norme  particolari.  
Tema iniziale della concentrazione è il liberarsi dal modo abituale di pensiero, sentendo il proprio  pensiero come qualche cosa di reale, di fisso, di materiale, di massiccio che è nella mente, nel cervello, e  si condensa e si raccoglie tutto là dove ha sede, ed acquista tale densità e consistenza che viene stretto,  viene afferrato, dominato completamente, preso e posto fuori dal corpo e fuori mantenuto. In questo atto  avviene una graduale divisione fra lo spirito cosciente, puramente cosciente di ciò che compie, e l’atto  stesso, in quanto compiuto dallo spirito, come qualche cosa che dallo spirito è fuori, su un altro piano di  «densità» e con altra e diversa natura; e lo spirito, a poco a poco, concentrandosi, nella tensione di  determinare e di sentire il pensiero così concreto, se ne distacca come atto di coscienza.  
All’uopo si possono usare vari artifici, come ad esempio gli specchi1; è comunque utile di rilevare l’op portunità di porre il pensiero ad una certa distanza. La concentrazione del pensiero in alto, tra gli occhi, è  oggetto di pratiche particolari per determinati scopi.  
Un altro metodo di concentrazione, più perfetto, ma anche più difficile, consiste nel non occuparsi del  pensiero, abbandonandolo a sè stesso, finché, privato della vitalità che gli deriva dall’attenzione,  permanga inerte, né più turbi il puro atto di coscienza spirituale.  
In tale stato è il silenzio.  
La duplice funzione di attivo e di passivo che ha lo spirito in questa fase è chiaramente detta dal  Filalete: «Est autem aurum nostrum duplex, quod ad opus nostrum expetimus, maturum puta, fixum,  Latonem flavum cuius cor sive centrum est ignis purus. Quare corpus suum in igne defendit, in quo  depurationem recipit, ut nihil ejus tyrannidi cedat, aut ab eo patitur. Hoc in opere nostro vices maris  gerit, quare auro nostro albo crudiori, spermati foemineo, conjungitur, etc.»2. 
Della natura del fuoco, come spirito animatore — e non come particolare elemento da sperimentare —  dice Agrippa3: «Il fuoco appare in tutte le cose e per ogni cosa e non è in nessuna cosa ad un tempo,  perché illumina tutto, pur restando occulto e invisibile quando esiste per sè stesso e non si accompagna  alla materia sulla quale esercita la sua azione e per mezzo della quale si rivela. Esso è immenso ed  invisibile, atto per sua virtù alla propria azione..., esso comprende gli altri elementi, restando  incomprensibile, senza avere bisogno di alcuno di essi, è atto a crescere per propria virtù e a comunicare  la sua grandezza agli oggetti che riempie di sè, etc.».  
* * *  
Nel SILENZIO lo spirito, libero da ogni legame, precipita in sè stesso, si vede e si conosce. Questo  avviene in un succedersi di percezioni coscienti, che possono essere distinte in tre fasi successive.  Iniziale è una percezione netta di isolamento, di solitudine, in cui lo spirito viene ad adagiarsi, come un  fluttuare lieve di una massa inconsistente ed aerea in un mezzo leggermente luminoso. Lentamente si ha  la percezione di sommergersi, di inabissarsi, di discendere in qualche cosa che, invece di essere più  consistente, va a grado a grado diventando più tenue, e nello stesso tempo si ha la coscienza di un  dilatare, come se quanto è intorno dilaghi lentamente fino a espandersi nell’infinito. Prima percezione di  infinito. — Più giù, più giù ancora, la leggera impressione luminosa si va attenuando sino a perdersi  completamente. Subentra l’oscurità, la tenebra fitta, e nello stesso tempo una vaga e sempre più precisa  coscienza di maggiore densità del mezzo oscuro in cui si sprofonda: poi sembra che l’essere, divenuto  solido e di una solidità nera, si estenda oltre i suoi limiti nell’universo. Seconda percezione di infinito. —  La consistenza diviene più densa, più massiccia, il buio si fa più completo sino ad un nero totale, sino ad  
 
1 Sull’uso degli specchi si è scritto nel n. 8-9 della rivista «Ignis», anno 1925, accennando ad un particolare metodo di  realizzazione. È tuttavia bene far osservare che, nell’esporre fasi rituali od esperienze compiute, si accenna solamente a quanto  è di maggiore importanza, tralasciando i dettagli, pressoché infiniti. 
2 Op. cit., I.  
3 Op. cit., I, 5. 
una totale opacità: lo spirito si sprofonda sempre più. Ad un certo punto si ferma, e qui la solidità è  perfetta. D’un tratto pare che tutta l’enorme massa pietrosa si sfasci — impressione istantanea — e, dopo,  un nuovo abisso si apre, la massa si dissolve e lo spirito sprofonda. Vertigine assoluta nello spirito, che è  solo domata dalla coscienza di sè come realtà intangibile, indistruttibile, tenace e vittoriosa. Oltre questo,  l’impressione di buio è di buio sciolto: aria-buio. Ed ancora lo spirito consiste, sempre fisso e determinato  a vincere le profondità abissali; e permane immobile. Dal fondo appare una nuova luce, che, tenue  dapprima, diventa a grado intensa, fino ad essere percepita di una consistenza equorea, che scioglie e  muta in oceano di latte l’infinità delle cose.  
Giunti a tal punto, il senso di infinità e di incondizionata libertà dello spirito è perfetto, né vi è uno  stato migliore. — «Requiem adeptus es». — Ma non si deve, tuttavia, credere che si debba così permanere  in uno stato di assoluta immobilità, perché, se pure è compiuta la prima necessaria e più difficile  operazione, rimane ora la fase costruttiva del rito, che non è scevra di importanza, e conduce alla  conoscenza ed alla esperienza di modi di comunicazione puramente spirituali, insegna a percepire  l’essenza delle cose nella loro immediata realtà, oltre l’apparenza formale, col realizzare interiormente i  Nomi di potenza ed i Segni delle cose. Così lo spirito non solo sarà perfetto in stato, ma pure in atto.  
Per un breve raffronto con la tradizione alchemica, si noti che, nei testi, le fasi di oscurità accennate,  sono correlate a simboli successivi e riferentisi al colore nero. Il Filalete ha magnificamente descritta la  fase esposta, nel settimo capitolo dell’Introitus, dopo avere esaurientemente delineate tutte le proprietà  dello spirito agente e le sue determinazioni, donde e come. Il lettore che si interessa particolarmente a  questo si rifaccia al testo e sappia comprendere nello spirito i simboli.  
EA  
SUL CARATTERE DELLA CONOSCENZA INIZIATICA  
Chi si avvicina alle nostre discipline deve, prima d’ogni altra cosa, rendersi conto di questo punto  fondamentale: che il problema della conoscenza e il significato stesso di essa vi si presentano in modo  affatto diverso che non nei vari domini della corrente cultura.  
Dal punto di vista iniziatico conoscere non significa «pensare», ma essere l’oggetto conosciuto. Una  cosa non la si conosce realmente finché non la si realizza, il che vale quanto dire: finché la coscienza non  possa trasformarvisi.  
In questi termini conoscenza fa tutt’uno con esperienza e il metodo iniziatico è un metodo  sperimentale puro. Come certezza in genere, qui si assume per tipo quella che si lega a quanto mi risulta  per esperienza diretta e individuale. Nella vita ordinaria ha un tale carattere ogni sensazione, emozione o  diretta percezione (un dolore, un desiderio, un colore, una luce). Qui parlare di «vero» o di «falso» non ha  senso, la cosa è la conoscenza stessa della cosa secondo un È assoluto, un È vissuto che non attende il  riconoscimento intellettuale. Non vi sono gradi o approssimazioni o probabilismi in un sapere del genere:  o lo si ha, o non lo si ha.  
Tuttavia per l’uomo comune una conoscenza siffatta si restringe all’ordine sensibile, il quale ha un  carattere finito, contingente ed accidentale. Quel che ordinariamente egli oggi intende per sapere è  qualcosa di diverso: è un sistema di concetti, di relazioni e di ipotesi che non ha più carattere di  esperienza ma un carattere astratto. Quanto al dato immediato dell’esperienza, ossia quel che risulta  direttamente alla propria coscienza, si inclina a concepirlo come semplice «fenomeno» e dietro ad esso si  va a porre o a supporre qualcosa, a cui si attribuiscono i caratteri della realtà vera e oggettiva — per la  scienza sarà la «materia» o il vario giuoco delle vibrazioni dell’etere, per i filosofi sarà la «cosa in sè» o  qualche altra delle loro idee, per la religione sarà l’una o l’altra ipostasi divina. In genere, la situazione è  questa: si organizza un sapere — che è il sapere profano — il quale non va oltre l’esperienza puramente  sensibile e non ha un certo grado di oggettività se non a patto di trascendere anche tutto quel che ha  valore di evidenza individuale e vivente, di visione, di significato realizzato della coscienza. Sembra  dunque affermarsi una antitesi, nel senso che ciò che è esperienza pura, per aver carattere finito e  fenomenico, non è un «sapere» e quel che si considera come un «sapere», in quanto tale, non è 
esperienza.  
Ebbene, la via iniziatica va oltre questa antitesi, indica una direzione essenzialmente diversa, lungo la  quale mai si abbandona il criterio dell’esperienza diretta. Se per l’uomo comune questa esperienza e  l’esperienza sensibile sono tutt’uno, l’insegnamento iniziatico sostiene la possibilità di più forme di  esperienza, delle quali la prima non è che una particolare. Tali forme corrispondono ciascuna ad un dato  modo di percepire la realtà, sono suscettibili a trapassare le une nelle altre e a gerarchizzarsi in modi di  percezione aventi un sempre più alto grado di assolutezza. Secondo siffatte prospettive non esiste dunque  un mondo di «fenomeni» e un «assoluto» dietro di essi: «fenomenico» è semplicemente ciò che  contrassegna un dato grado dell’esperienza e un dato stato dell’Io, e «assoluto» è ciò che è correlativo ad  un altro grado dell’esperienza e ad un altro stato dell’Io, a cui il primo può dar luogo per congrua  trasformazione. Quanto alla misura dell’assolutezza, la si può indicare approssimativamente così: essa è  data dal grado di identificazione attiva, cioè dal grado secondo cui l’Io è implicato ed unificato nella sua  esperienza, e secondo cui l’oggetto di essa gli è trasparente nei termini di un significato. E in  corrispondenza a tali gradi la gerarchia procede di «segno» in «segno», di «nome» in «nome» sino a  raggiungere uno stato di perfetta visione intellettuale superrazionale, di piena attuazione o realizzazione  dell’oggetto nell’Io e dell’Io nell’oggetto, che è uno stato di assoluta evidenza rispetto al conosciuto:  stato, raggiunto il quale ogni raziocinare e speculare appare superfluo ed ogni discutere privo di senso.  Così è noto il detto, che negli antichi Misteri non si andava per «apprendere», bensì per raggiungere,  attraverso una impressione profonda, un’esperienza sacra1.  
Come conseguenza di ciò, l’insegnamento iniziatico considera come un fattore più negativo che non  positivo la tendenza della mente a divagare nell’interpretazione e nella soluzione di questo o quel  problema filosofico, a metter su teorie, ad interessarsi all’una o all’altra delle vedute della scienza  profana. Tutto ciò è vano e non conduce a nulla. Il problema reale ha carattere unicamente pratico,  operativo. Quali sono i mezzi per ottenere la trasformazione e l’integrazione della mia esperienza? Ecco  quel che ci si deve chiedere. Ed è per questo che l’iniziazione in Occidente è stata associata meno al  concetto di un procedimento conoscitivo che non a quello di un’Arte (l’Ars Regia), di un’Opera (la  «Grande Opera», l’opus magicum), di una simbolica costruzione (la costruzione del «Tempio»), mentre in  Estremo Oriente la nozione dell’Assoluto e quella di una via si confondono in un sol termine, Tao.  
Appare dunque evidente che quello «spiritualismo» più o meno teosofico che oggi riempie la testa dei  suoi aderenti con ogni specie di speculazioni e di fantasticherie in sede di cosmologia, di mondi ed enti  sovrasensibili e così via, a parte il resto, può riuscire solo a fomentare un atteggiamento sbagliato già in  partenza. Iniziaticamente sana è solo l’attitudine sperimentale, pratica, di una mente frenata e di un  silenzioso, segreto agire, nel segno dell’aureo detto ermetico: Post laborem scientia. Anzi noi non  temiamo di affermare che non altrimenti stanno le cose nei riguardi di tutto ciò per cui l’uomo «colto» di  oggi si presume una superiorità e si arroga il diritto di dire la sua. La cultura nel senso profano moderno  non costituisce né un presupposto necessario, né una condizione privilegiata per la realizzazione  spirituale. Al contrario. Una persona restata fuor dai trivi della cultura, dello scientismo e  dell’intellettualismo, ma dall’animo aperto, equilibrata, coraggiosa, è, per la conoscenza superiore, più  qualificata che non un qualsiasi accademico, professore, scrittore o «spirito critico» dei nostri giorni. Così  coloro che sono davvero qualcosa nell’ordine iniziatico sono riconoscibili pel fatto del loro essere  estremamente restii dal teorizzare e dal discutere. Dato che essi scorgano in voi una aspirazione sincera,  essi vi diranno soltanto: Ecco il problema ed ecco i mezzi: andate avanti.  
Un’altra conseguenza del concetto iniziatico di conoscenza è il principio della differenziazione,  anch’esso in netto contrasto con le idee che informano il sapere profano moderno. Di fatto, tutta la  «cultura» moderna (con la scienza in prima linea) è dominata da una tendenza democratica, livellatrice,  uniformistica. Vale, per essa, come «acquisizione» ciò che, in via di principio, è alla portata di tutti; così  una verità, per essa, è tale solo quando tutti possono riconoscerla pur che abbiano un certo grado di  istruzione o, al massimo, si prendano la pena di fare certi studi, che però li lasciano perfettamente come  sono quali uomini. Così possono andare le cose finché si tratti di qualcosa di concettuale e di astratto, da  far entrare nella testa come una cosa in un sacco. Ma quando si tratta di esperienza, non solo, ma di  esperienza condizionata da una essenziale trasformazione della sostanza della coscienza, debbono sorgere  dei limiti precisi. Le conoscenze che si raggiungono per tal via non possono essere alla portata di tutti, né  
 
1 SINESIO, Dion., 48. 
a tutti possono esser trasmesse se non degradandole e profanandole. Sono conoscenze differenziate, e la  loro differenziazione corrisponde a quella stessa che l’iniziazione, nei suoi vari: gradi, determina nella  natura umana. Esse perciò non possono esser veramente intese, cioè «realizzate», se non da coloro che si  trovano ad uno stesso livello, ossia che abbiano un ugual grado in una gerarchia presentante un carattere  rigorosamente oggettivo e ontologico. Così, anche a prescindere da quelle esposizioni occultiste o  teosofiste, che sono semplici divagazioni o fantasie, negli stessi riguardi del sapere iniziatico ed esoterico  effettivo si conferma l’inutilità di una comunicazione e diffusione di carattere soltanto teoretico. Ridurre  una conoscenza iniziatica ad una «teoria» è il peggio che si possa fare. Qui, se mai, è l’allusione, il  simbolo, che può servire: come a provocare dei lampeggiamenti. Ma se, come conseguenza, non ne deriva  l’inizio di un moto dall’interno, anche ciò ha un valore nullo. Il carattere stesso della conoscenza iniziatica  impone dunque la differenziazione. Per coloro, per i quali l’esistenza ordinaria e l’esperienza sensibile  rappresentano il principio e la fine di tutto è naturale che manchi ogni terreno comune per quanto  concerne quel conoscere che, per sua essenza, è realizzazione. Tutto ciò dovrebbe esser visto con perfetta  chiarezza, insieme alla sua naturale conseguenza: abbandonare la partita ovvero ammettere, per la verità e  la conoscenza, misure diverse da quelle venute a predominare nella cultura e nel pensiero moderno. La  via dell’iniziazione è quella che determina differenze sostanziali fra gli esseri e che contro il concetto  ugualitario e uniformistico del conoscere riafferma il principio del suum cuique: ad ognuno il suo, ossia  quel sapere, quella verità, quella libertà che sono proporzionate a ciò che egli è.  
Una obiezione che vale considerare un momento è quella di chi, abituato a muoversi fra cose tangibili  e idee «concrete», avanzasse che gli stati e le esperienze trascendenti, cui si è detto, ammesso anche che  siano raggiungibili, rinchiusi come sono nella sfera «soggettiva», si esauriscono in un misticismo; che il  criterio della conoscenza come esperienza e identificazione è più o meno quello di un semplice sentire e  non produce alcuna luce di uno spiegare, di un comprendere, di un render ragione delle cose e, in fondo,  di ciò stesso che avviene in noi. — In altri scritti si esaminerà più da presso questa quistione. Qui basterà  metter in chiaro due punti.  
Il primo è che, come già si è detto, quando si parla iniziaticamente di «identificazione» si tratta sempre  di una identificazione attiva, non di un confondersi, perdersi o sprofondarsi; si tratta non di uno stato  infra-intellettuale ed emotivo, ma di uno stato di chiarezza superrazionale essenziale. In ciò sta la  differenza fra la sfera mistica e la sfera iniziatica, differenza essenziale, anche se essa può non riuscire  direttamente evidente a coloro i quali, quando non si tratti più né di cose né di concetti astratti, vedono  una notte, in cui per loro tutte le vacche sono nere.  
Il secondo punto riguarda il concetto stesso dello «spiegare», e qui il discorso, se si dovesse andare a  fondo, condurrebbe lontano. Si dovrebbe cominciare col ritorcere l’obiezione, rilevando che nessuna delle  discipline di carattere profano ha mai fornito né mai fornirà una qualsiasi spiegazione reale. Chi per  «spiegare» intendesse ad esempio il mostrare l’inconcepibilità del contrario, è tenuto ad indicare dove,  fuor dall’ambito astratto della matematica e della logica formale (ove la «necessità razionale», cioè  appunto l’inconcepibilità del contrario, si riduce alla semplice coerenza rispetto a proposizioni  preliminarmente convenute), egli riesca a «spiegare» davvero qualcosa. Noi intendiamo riferirci alla  realtà concreta — ma qui, dal punto di vista razionale, non vi è assolutamente nulla che sia perché il suo  contrario sia inconcepibile a priori, nulla, rispetto a cui, a parte le varie pseudo-spiegazioni, non si possa  sempre domandare: «Perché così e non altrimenti?».  
La scienza antica, tradizionale, cui si lega il sapere iniziatico, ha battuto una via essenzialmente  diversa: quella della conoscenza degli effetti nelle loro cause reali, dei «fatti» nei poteri di cui sono le  manifestazioni, cosa equivalente alla identificazione con le cause nei termini di uno stato «magico». Solo  un tale stato può introdurre nella ragione assoluta di un fenomeno, solo esso «può spiegarlo» in senso  eminente perché in esso quel fenomeno è colto, anzi è visto, nella sua genesi reale.  
Da ciò procede però come conseguenza importante che sulla via iniziatica l’acquisizione della  conoscenza corre parallela a quella della potenza, l’identificazione attiva ad una causa conferendo  virtualmente un potere su questa stessa causa1. I moderni credono che accada lo stesso con la loro scienza,  
 
1 Una volta compreso che conoscenza significa, iniziaticamente, identificazione e realizzazione, non stupirà più il fatto che in  alcuni testi tradizionali, dopo aver spiegato modi o nomi di divinità, si aggiunge che chi li «conosce» acquisisce l’uno o l’altro  potere; come non stupirà il sentire spesso parlare di un «segreto» che, «conosciuto» o «trasmesso», darebbe la chiave della  forza. Soltanto dei sempliciotti potranno credere che qui si tratti di una qualche formula che si possa comunicare a voce o per 
perché attraverso la tecnica essa rende possibile le realizzazioni materiali di cui ognuno sa; ma essi si  sbagliano di grosso, il potere dato dalla tecnica essendo così poco un potere vero quanto le spiegazioni  delle scienze profane sono vere spiegazioni. La causa, nell’un caso e nell’altro, è la stessa: è il fatto di un  uomo che resta uomo, che non muta in alcun grado sensibile ciò che egli effettivamente è. Ecco perché le  possibilità date dalla tecnica hanno un carattere altrettanto «democratico» e, in fondo, immorale quanto le  corrispondenti conoscenze: la differenza degli individui, per esse, non significa nulla. È un potere fatto di  automatismi, un potere che appartiene a tutti e a nessuno, che non è valore, che non è giustizia, che può  far più potente uno senza che, nel contempo, lo faccia comunque superiore.  
Senonché ciò è possibile solo perché nel mondo della tecnica, di un atto vero, vale a dire di un’azione  che parta direttamente dall’Io e si affermi nell’ordine delle cause reali, non si parla, né si può parlare.  Assolutamente meccanicistico e inorganico, cioè privo di relazioni con l’essenza dell’Io, il mondo della  tecnica rappresenta anzi l’antitesi di quanto può aver carattere di potere vero, creato da superiorità, segno  di superiorità, incomunicabile, inalienabile, spirituale. E si deve riconoscere che l’uomo col suo sapere di  fenomeni e in mezzo alle innumerevoli diaboliche sue macchine oggi è miserabile e sbandato quanto mai,  è spiritualmente un barbaro assai più di coloro che egli presunse di poter bollare con un tale nome, è  sempre più condizionato anziché condizionante e quindi esposto a reazioni in un giuoco di forze  irrazionali che rende effimero il miraggio della sua potenza esclusivamente materiale e su cose materiali.  Egli si trova lontano dalla via della realizzazione di sé quanto mai lo fu l’uomo di una qualsiasi altra  civiltà: perché un surrogato, da dirsi diabolico, del conoscere e del potere tengono in lui il posto del  conoscere e del potere vero.  
Il quale, ripetiamolo, nell’ordine iniziatico è giustizia, è sanzione di una dignità, promanazione  naturale e inalienabile di una vita integrata, secondo i gradi ben definiti di una tale integrazione. Come il  sapere conseguito di là dall’incertezza e dall’ambiguità dei fenomeni sensibili, in quest’ordine non si  riferisce a formule o ad astratti principi esplicativi, ma ad enti reali colti per immediata percezione  spirituale, del pari l’ideale del potere qui è quello di un’azione effettuantesi non sotto i determinismi  naturali ma al disopra di essi, non fra fenomeni ma fra cause di fenomeni con l’irresistibilità e il diritto  proprio a chi è superiore: superiore, per essersi effettivamente disciolto dalla condizione umana e per aver  conseguito il risveglio iniziatico.  
  
iscritto, se non pure per fonogramma. 
II  
LA VIA DEL RISVEGLIO  
SECONDO GUSTAVO MEYRINK  
(Prima versione dal tedesco, a cura di ENRICO ROCCA)1 
Il principio è ciò che all’uomo manca.  
E non che sia tanto difficile trovarlo. È anzi proprio il preconcetto di doverlo trovare che costituisce  impedimento.  
La vita è piena di grazia; ad ogni istante essa ci dona un principio. Ad ogni secondo siamo investiti  dalla domanda: «Chi sono io?». Noi non la poniamo. E quest’è la ragione per cui non troviamo il  principio.  
Se però una volta seriamente la poniamo, già spunta il giorno, il cui rosso tramonto significa morte per  quei pensieri che son penetrati nell’aula dei Re e vivon da parassiti alla mensa dell’anima nostra.  Lo scoglio corallifero ch’essi con diligenza da infusori si sono andati costruendo nel corso dei secoli e  che noi chiamiamo «il nostro corpo», è opera loro ed è il luogo dove albergano e van prolificando. Noi  dobbiamo innanzitutto aprire una breccia in questo scoglio di calce e colla e poi ridissolverlo in quello  spirito ch’esso inizialmente era, se intendiamo riguadagnare il libero mare. 
* * *  
Chi non impara a vedere in terra, di là non lo impara di certo.  
La chiave della potenza sulla natura inferiore è arrugginita fin dal diluvio. Essa si chiama: esser  sveglio. Esser svegli è tutto.  
Di nulla l’uomo è così fermamente persuaso quanto d’esser sveglio. In verità però egli è imprigionato  in una rete di sonno e di sogno ch’egli stesso ha intessuto. Più fitta è questa rete e più potente signoreggia  il sonno. Quelli che vi sono impigliati passano nella vita come un gregge avviato al macello, ottusi,  indifferenti e senza pensieri.  
Esser svegli è tutto.  
Il primo passo in questo senso è così facile che anche un bimbo lo sa fare; solo il malcolto ha  disimparato a camminare e resta paralizzato d’ambo i piedi perché non vuol fare a meno delle stampelle  che ha ereditato dai suoi antenati.  
Sii sveglio qualunque cosa tu imprenda! Non credere d’esserlo diggià. No: tu dormi e sogni.  Irrigidisciti tutto, raccògliti bene e costringiti un momento solo alla sensazione che ti traversa con un  brivido il corpo: «ORA SON SVEGLIO!».  
Se ti riesce di sentire questo, riconoscerai pure d’un tratto che lo stato in cui solo un istante prima ti  trovavi non appare al confronto che come stordimento e sonnolenza.  
Ed è questo il primo passo esitante per un lungo, lungo migrare dalla servitù all’onnipotenza.  Cammina in questo modo da risveglio a risveglio.  
Non v’è pensiero tormentoso che così tu non possa sbandire; esso resta indietro e non può più  sollevarsi fino a te; tu lo sovrasti, così come la corona di un albero cresce spaziando al disopra dei rami  inariditi.  
Cadranno da te i dolori come foglie appassite, una volta che tu sia tanto innanzi, che codesto risveglio  s’impossessi del tuo stesso corpo.  
 
1 I passi tradotti corrispondono a G. MEYRINK, Das grüne Gesicht, K. Wolff Verlag, Leipzig, 1917, pp. 281-87, 291, 294- 301, 360-61. — Der Golem, K. Wolff Verlag, Leipzig, 1916, pp. 448-450. 
Le gelide immersioni degli Ebrei e dei Brâhmani, le notturne veglie dei discepoli del Buddha e degli  asceti cristiani, i supplizi inflittisi dai fachiri indù per non addormentarsi, altro non sono che riti esteriori  cristallizzati, frantumi di colonne che rivelano ai cercatori: «Qui in grigi evi lontani s’erigeva un tempio  arcano al “Volere esser svegli”».  
Leggi le sacre scritture d’ogni popolo della terra: passa traverso esse tutte il filo rosso della dottrina  arcana del risveglio. È la Scala Celeste di Giacobbe che lottò con l’angelo del Signore tutta la «notte»  finché non si fece «giorno», ed egli riportò vittoria.  
Dall’uno all’altro gradino di un risveglio sempre più chiaro e distinto tu devi salire se vuoi uccidere la  morte, la cui corazza ha per piastre il sonno, il sogno e lo stordimento.  
Pensa soltanto che l’infimo gradino di codesta Scala Celeste si chiama genio. Che nome dovremmo  dare allora ai più alti gradi? Essi restano ignoti alle moltitudini e vengon ritenuti leggenda.  Sulla via del risveglio il primo nemico che ti sbarrerà il passo sarà il tuo stesso corpo. Fino al primo  canto del gallo egli combatterà contro di te. Quando però tu sia riuscito a vedere il giorno dell’eterno  risveglio che ti stranierà dalla schiera dei sonnambuli che credono d’esser uomini e non sanno d’esser  degli dèi dormienti, allora sparirà per te anche il sonno del corpo e l’universo intero ti sarà soggetto.  Allora potrai far miracoli, se vorrai, e non dovrai attendere, umile, gemebondo schiavo, che un crudele  Iddio si compiaccia di farti grazia — o di farti spiccare la testa.  
Certo: la felicità del cane fedele e scodinzolante, quella di sapere un padrone sopra di sè a cui si possa  servire, codesta felicità s’infrangerà per te. Ma intèrrogati bene e rispondimi: Vorresti tu cambiarti, uomo  quale oggi sei ancora, col tuo cane?  
* * *  
Ognuno che senta la terra come una prigione, ogni credente che invoca la redenzione — tutti costoro  evocano inconsciamente il mondo dei fantasmi.  
Fallo anche tu. Ma in piena coscienza!  
Ci sarà, per coloro che lo fanno inconsciamente, una mano invisibile che magicamente tramuti in  terraferma le paludi in cui essi necessariamente devono finire? Non lo so. Non voglio contestarlo ma —  non ci credo.  
Quando, sulla via del risveglio, passerai per il regno dei fantasmi, riconoscerai a poco a poco, ch’essi  altro non sono se non pensieri che tu vedi d’improvviso con gli occhi. Quest’è la ragione per cui essi ti  sono inconsueti e t’appaion quali larve. Poiché il linguaggio delle forme è diverso dall’idioma del  cervello1.  
Ed è arrivato allora quell’istante nel tempo in cui si compie la strana permutazione che in te può  avvenire: dagli uomini che ti circondano vengon fuori — degli spettri. Tutti coloro che ti sono stati cari,  diventano d’improvviso larve. Perfino il tuo stesso corpo.  
È la più terrificante delle solitudini che pensare si possa. È un pellegrinar nel deserto. E chi in esso non  trova la fonte della vita, muore di sete.  
...Questo è il segno — la stimmata — di tutti coloro che sono stati morsi dalla «Serpe del mondo  spirituale». Sembra quasi che due vite debbano innestarsi in noi prima che il miracolo del risveglio possa  compiersi2. Quel che di solito è disciolto dalla morte, avviene in questo caso per lo svanire dei ricordi —  
  
1 Il «mondo dei fantasmi» o «mondo astrale» non è che quello di forze profonde, in parte individuali, in parte collettive  superindividuali, agenti nell’uomo integralmente considerato. Tali forze, non appena la coscienza sia svincolata dalla sua  connessione col cervello, si proiettano e visualizzano in immagini simboliche. L’uomo vede allora come una esteriorità ciò che  prima, essendogli interiore, non poteva realmente conoscere. Nel mondo dei fantasmi (o delle «Simili Nature», come lo  chiamava il Kremmerz) egli può dunque conoscere sè stesso e non deve conoscere che sè stesso. Allora le apparizioni si  rivelano larve, fantasmi, e subentra un temibile senso di solitudine. Questa esperienza è pertanto superata da un’altra, a cui più  sotto alluderà lo stesso Meyrink col parlare del «senso più profondo» di ciascuna apparizione: dalle varie energie, di cui le  immagini astrali sono simbolo, si può effettivamente risalire ad enti reali e cosmici, al cui influsso l’uomo ha soggiaciuto e che  sono stati essenziali per la sua vita. Se un fuoco di conoscenza e di purificazione arde il mondo dei fantasmi, affiora da esso la  prima esperienza del regno di «Coloro che sono».  
Tutto ciò valga come anticipo di quel che sarà detto a suo tempo. [ N. d. U. ] 
2 Cfr., a questo proposito, il cenno sulla disciplina preliminare del «sentirsi due» dato nello scritto di Abraxa del presente  capitolo. [N. d. U.]
talora per un improvviso interno capovolgimento.  
Gli uomini tutti potrebbero arrivare a questo. E la chiave si trova puramente e semplicemente nel  rendersi conto della «forma del proprio Io», della propria pelle, vorrei dire, immersi che si sia nel sonno;  nel discoprire la stretta fessura traverso la quale la coscienza si fa strada fra lo stato di veglia e quello del  sonno più profondo.  
La lotta per l’immortalità è una battaglia per il dominio sui suoni e sui fantasmi che hanno in noi la  loro dimora; e l’attesa del nostro «Io» di diventare Re, è quanto aspettare il Messia.  Tutto ciò ch’io t’ho detto si ritrova nei libri dei religiosi d’ogni popolo: l’avvento d’un nuovo Regno,  la veglia, la vittoria sul corpo e la solitudine. Eppure da codesti religiosi ci divide un abisso senza ponti.  Essi credono che un giorno s’avvicini, in cui i buoni entreranno in Paradiso e i cattivi saran sommersi  nelle voragini dell’Inferno. Noi sappiamo che tempo verrà in cui molti si ridesteranno e verran divisi dai  dormienti così come i signori dagli schiavi, perché i dormienti non possono capire i risvegliati. Noi  sappiamo che non esiste né il bene né il male, ma soltanto il vero e il falso. Essi credono che lo «star  desti» sia tener aperti i sensi e gli occhi ed eretto il corpo durante la notte perché l’uomo possa recitare le  sue preghiere. Noi sappiamo che lo«star desti» equivale al risveglio dell’Io immortale di cui l’insonne  stato del corpo non è che la naturale conseguenza. Essi credono che il corpo debba venir trascurato e sia  da tenersi a vile perché peccaminoso. Noi sappiamo: che il peccato non esiste; che il corpo è il principio  col quale dobbiamo incominciare; e che noi siamo discesi in terra per trasformarlo in ispirito. Essi  credono che occorra andare col proprio corpo in solitudine per purificare lo spirito. Noi sappiamo che,  innanzi tutto, è il nostro spirito che deve andare in solitudine per trasfigurare il corpo.  Da te solo dipende di sceglier la tua via — la nostra oppur la loro. A decidere dev’esser la tua libera  volontà.  
* * *  
Ti ho detto che il principio della via è lo stesso nostro corpo. Chi sa questo può ad ogni istante mettersi  in cammino.  
Adesso voglio insegnarti i primi passi.  
Tu devi distaccarti dal corpo, ma non come se tu lo volessi abbandonare. Devi scioglierti da esso come  uno che separi la luce dal calore.  
Già a questa svolta guata il primo nemico.  
Chi si strappa dal proprio corpo per volare traverso lo spazio percorre la via delle streghe, che han  tratto dal loro rozzo involucro terrestre un corpo di fantasma su cui esse cavalcano, come su di un manico  di scopa, nella notte di Valpurga.  
Le streghe credono d’esser al sabba del diavolo, mentre il loro corpo giace in realtà privo di sensi e  rigido nella loro camera. Esse scambiano semplicemente la loro percezione terrestre con quella spirituale;  perdono il meglio per acquistar la parte peggiore; il loro è un depauperarsi, anziché un arricchirsi.  
Già da ciò puoi capire che non è questa la via verso il risveglio. Per comprendere che tu non sei il tuo  corpo — come gli uomini credono di sè stessi — devi renderti conto delle armi di cui esso usa per poter  conservare il dominio su di te. Certo che adesso stai ancora così profondamente in sua balìa, che la tua  vita si spegne se il suo cuore cessa di battere e che t’affondi nella notte non appena esso chiuda gli occhi.  Tu credi di poterlo muovere. Ma è un’illusione: è, al contrario, lui che si muove e che solamente prende  in aiuto da te la tua volontà. Tu credi di creare pensieri. No: è esso che te li manda perché tu creda ch’essi  provengano da te e perché tu faccia tutto ciò ch’esso vuole.  
Mèttiti a sedere ben diritto e propòniti di non muover membro né di batter ciglio e di restartene  immobile come una colonna, e allora vedrai come esso, avvampato d’odio, si precipiti su di te e ti voglia  costringere ad essergli di nuovo soggetto. Con mille armi esso t’assalirà e non ti darà pace fino a che non  gli abbia di nuovo permesso di muoversi. Dalla sua ira feroce, dalla precipitata maniera di combattere per  cui esso lancerà freccia su freccia contro di te, potrai accorgerti — se sei accorto — di quanto esso tema  per il suo dominio e quanto sia grande la tua potenza, della quale esso mostra d’aver tanta paura.  
Dominare il tuo corpo non deve esser lo scopo ultimo che tu persegui. Quando tu gli proibisci di  muoversi, lo devi far soltanto per arrivar a conoscere le forze sulle quali si esercita il suo dominio. E sono  legioni, quasi inassoggettabili per quantità. Esso le lancerà a battagliare contro di te, l’una dopo l’altra se 
tu non desisterai dal tenergli testa col mezzo, apparentemente così semplice, dello star seduto ed  immobile. Sarà prima la brutalità rude dei muscoli che vogliono tremare e sussultare; poi il bollor del  sangue che ti imperlerà il viso di sudore; e il martellamento del cuore; e la pelle percorsa da brividi così  freddi da far rizzare i capelli; e l’oscillazione del corpo che ti prende, come se l’asse di gravità si fosse  spostato. Tutte codeste forze tu potrai fronteggiare e vincere, e, in apparenza, grazie alla volontà. Ma non  sarà la volontà soltanto: sarà in effetti un risvegliarsi superiore che le sta dietro, invisibile come per la  magica virtù dell’elmo di Sigfrido.  
Ma anche questa vittoria è priva di valore. Perfino se tu riuscirai a renderti signore del respiro e del  battito del cuore, non saresti che un fachiro — un «povero», per dirla in povere parole.  I campioni che in seguito il tuo corpo manda a fronteggiarti sono gli inafferrabili sciami di mosche dei  pensieri.  
Contro di essi non giova la spada della volontà. Più selvaggiamente tu la vibri contro di loro e più  rabbiosi essi ti ronzano intorno e se, per un momento, ti riesce di levarteli di torno, ecco che tu cadi in  letargo e sei vinto in un altro modo.  
Imporre ad essi di star fermi è fatica sprecata. C’è un solo modo di scampare da essi: passare ad un  grado superiore di risveglio.  
Come tu debba incominciare per arrivarvi, è cosa che tu devi imparare da te.  
È un continuo prudente andar a tastoni col sentimento, ed è nel contempo un ferreo proposito.  Questo è tutto ciò che te ne posso dire Ogni consiglio che ti si voglia dare riguardo codesta lotta  tormentosa è veleno. Qui c’è uno scoglio ad evitare ed a sorpassare, al che non puoi provveder che tu  stesso.  
Raggiunto che tu abbia questo stato, s’avanza il regno degli spettri del quale già t’ho parlato.  Apparizioni spaventevoli o radianti di luci ti si manifesteranno e vorranno farti credere da te esseri  soprannaturali. E invece non sono che pensieri in forma visibile sui quali ancora non hai piena potenza.  Più solennemente essi s’atteggiano, più perniciosi sono: rammentalo!  
Quando però tu abbia trovato il «senso più profondo» che si nasconde in ognuna di queste larve di  esseri, tu riuscirai a vedere con l’occhio dello spirito non solo il loro nucleo vivo, ma il tuo stesso. E  allora tutto quel che ti sia stato tolto, ti verrà mille volte restituito, come a Giobbe; allora tu sarai — di  nuovo dov’eri una volta, come volentieri affermeranno ironizzando gli stolti. Non sanno essi che è ben  diverso rimpatriare dopo essere stati lungamente in terra straniera, dall’esser sempre rimasti a casa.  
Se a te — una volta avanzato di tanto — sia fatta parte delle stesse forze miracolose possedute dai  profeti dell’antichità, o se invece ti sia riservato l’entrare nell’eterna pace, è cosa che nessuno può sapere.  La nostra via porta fino al gradino della maturità.  
Arrivato che tu sia ad essa sei anche degno di ricever quel dono.  
Una fenice tu sarai diventato in entrambi i casi. Ottener di violenza quel dono è cosa che sta in tuo  potere.  
* * *  
Uno tra coloro che conservano la chiave della magia è rimasto in terra e cerca e aduna i chiamati.  Così come lui non può morire, non può morir la leggenda che circola su di lui.  
Sussurrano alcuni ch’egli sia l’Ebreo Errante; altri lo chiamano Elia; gli gnostici sostengono che si  tratti di Giovanni Evangelista. Ed è soltanto naturale che ognuno lo veda diversamente; un essere che,  come lui, abbia trasmutato il suo corpo in ispirito, non può più restar legato alla rigidità d’una qualunque  forma.  
Immortale, in verità, non è che l’uomo risvegliato. Astri ed Iddii tramontano, egli solo resta e può  mandare a compimento tutto quel ch’egli vuole. Non c’è Dio sopra di lui.  
Non per niente la nostra via è detta una via pagana. Ciò che il religioso ritiene Dio, non è che uno  stato ch’egli potrebbe raggiungere se fosse capace di credere in sè stesso. Così invece egli pone, con  cecità inguaribile, un ostacolo dinanzi a sè oltre al quale ei non s’arrischia di spiccare un salto. Egli si  crea un’immagine per adorarla, invece di trasformarsi in essa. 
Se puoi pregare, prega il tuo invisibile te stesso. Egli è l’unico Dio che esaudisce le preghiere. Gli altri  Iddii ti porgono pietre invece di pane.  
...Quando il tuo invisibile Te stesso apparirà in te come entità, tu potrai riconoscerlo dal fatto che  getterà un’ombra. Io stesso non sapevo prima chi io mi fossi, fino a quando non ebbi a vedere il mio  corpo come un’ombra.  
LUCE  
OPUS MAGICUM: IL FUOCO  
L’elemento fuoco è considerato come il più importante, quantunque non il solo, nell’ordine del rituale  magico.  
Molti significati e diversi sono a lui attribuiti, secondo le particolari funzioni per le quali viene assunto,  e tra gli altri, innanzitutto, quello di principio vivificatore e quello di elemento purificatore dei quali ci  occuperemo.  
È opportuno accennare, tra i moltissimi simboli che al fuoco si riferiscono, quello analogico dell’ignis  centrum terrae1, il fuoco centrale, comune ad ogni tradizione. Nell’uomo, il cuore è al centro, rosso di  caldo sangue che di là parte fino a penetrare della onda di vita tutto l’organismo: ed è raffigurato  fiammeggiante e luminoso. Fiamme e luce d’amore, è detto; ma per comprendere ciò più esattamente, si  ricordi che il cuore è indicato nell’antico Egitto come l’organo dell’intelligenza, facoltà esclusivamente  spirituale, e che dello spirito è la più perfetta ed immediata manifestazione, inviolabile nel suo carattere  peculiare di assoluta spontaneità armoniosa. — Nei geroglifici il cuore è indicato da un vaso, h’tj, con le  due anse, od orecchie. — Tale esattezza di significati, a poco a poco sovvertita negli ultimi venti secoli,  fino ad attribuire al cervello non solo la funzione organica del pensare ordinario, ma anche quella  dell’«intelligere», è stata tuttavia precisamente detta nell’intelletto d’amore dantesco. Si noti ancora come  nel linguaggio moderno vi sono forme che a ciò si riferiscono, circa una particolare funzione  dell’intelligenza, nel termine: ricordare, e nelle frasi: apprendre par coeur, to learn by heart, ecc.2, e si  noti altresì la differenza tra: recordari e meminisse, tra ricordare e rammentare. La scienza del  linguaggio potrebbe dare un contributo notevole allo psicologo moderno, illuminando alcuni punti sinora  oscuri, suggerendo all’attento osservatore lo smarrito significato di molti simboli.  
Perciò è necessario che, nel rito, tutte le funzioni dello spirito, nei suoi rapporti col corpo materiale,  siano ricondotte allo stato di primitiva e perfetta armonia e coscienza; e non è solo necessario rendersi  persuasi di tale o talaltra verità, ma si deve operare in modo da porre lo spirito nel pieno controllo di ciò  che opera.  
* * *  
Il rito cui qui si accenna si innesta sulla pratica del respiro, che viene eseguita sulla formula 2n  (inspirazione), n (ritenzione), 2n (espirazione), n (ritenzione), in una prima fase; 2n, 4n, 2n, n in una fase  ulteriore. Si avverte però che può anche essere compiuto sulla prima di esse. Di ciò sarà detto  particolarmente altrove; per ora basti conoscere il significato, assunto nella Concentrazione e nel Silenzio,  dello spirito che, in quanto essenza animatrice e sostenitrice dell’uomo, ha per simbolo il respiro,  indispensabile alla vita corporea, così come il fuoco è indispensabile a qualsiasi forma di vita fisica —  donde il «respiro di fuoco» nei vari simbolismi. Questo si accenna per dare una guida nelle esperienze che  presentano talora varî aspetti simultanei.  
Supini, dopo avere realizzata la perfetta ritmicità della respirazione nelle fasi suaccennate, si che tale  
 
1 Nel simbolismo la «terra» — come anche la «pietra» — rappresenta il corpo umano, con speciale relazione al suo esser la  Materia dell’Opera: «Su questa pietra costruirò il mio tempio». 
2 Dante in vari luoghi ha chiaramente indicato quanto si è detto, e particolarmente nella Vita Nuova, § 2: «In quel punto dico  veracemente che lo spirito della vita, lo quale dimora nella segretissima camera del cuore etc.». Tra i Latini Plauto, ad es.  disse: «Mihi sunt tria corda» per indicare che egli conosceva tre lingue: l’Osco, il Latino e il Greco. 
funzione organica permanga egualmente con assoluta spontaneità, senza ormai più richiedere attenzione  alcuna, si discenda alle radici dell’essere con la «concentrazione» ed il «silenzio». Raggiunta la fase  suprema, liberato lo spirito, questo si determini, sia realizzato come una piccola fiamma ardente nel  cuore. Il corpo lo si sperimenti come pervaso da un’onda di tepore sottile che fluisce per le vene, per i  nervi. La fiamma arda: «Io SONO». Il cuore sembrerà bruciare e dissolversi nell’elemento del Fuoco  magico.  
In questo, la difficoltà maggiore che vi può essere (se difficoltà è il termine più adeguato in relazione  ad un atto tale dello spirito) si trova nel discendere della coscienza, dello spirito o dell’Io che dir si  voglia, nel cuore. Si è infatti abituati a sentire, a vivere sè stessi nel cervello: taluno può anche sentirsi in  un organo di senso, quando la percezione è di tale violenza ed intensità da attrarre verso un determinato  punto del corpo ogni attenzione, cosicché sembra, per un attimo, di essere sprofondati là dove è suscitata  la sensazione di dolore o di piacere. Analogo è il processo di discesa nel cuore, salvo che non è percepita  alcuna delle ora accennate sensazioni1.  
Si ricordi (cfr. p. 32) «il senso di infinità e di incondizionata libertà dello spirito» che è l’ultimo stato  del silenzio rituale. Non vi dovrebbe, quindi, essere difficoltà alcuna ad operare perfettamente,  determinando lo spirito ad accentrarsi, coagularsi ovunque voglia. Tuttavia l’abitudine della coscienza  vincolata ad uno strumento quale il cervello, è tale che lo spirito viene come automaticamente attratto là  dove egli si attribuisce sede normale. È quindi necessario, in questo caso, di realizzarsi e sentirsi come  una massa di lieve consistenza che, dal cervello, scenda attraverso i centri della laringe e della faringe,  giù, fino al cuore, lentamente, seguendo una linea ideale e non corporea, dolcemente e senza alcuno  sforzo. La spontaneità stessa si attua nell’azione magica e nella sua forma più perfetta e completa.  
Silenzio tepido e vagamente luminoso — il corpo, all’atto del determinarsi dello spirito, acquista una  consistenza bituminosa, i cui limiti sono indeterminabili nello spazio — lo spirito consiste, più denso e  luminoso, più caldo. Malgrado che manchi la percezione di spazio corporeo, ha coscienza del suo  localizzarsi in esso — un’onda di calda luce fluttua — il corpo diviene vieppiù denso mentre lo spirito si  dirige verso il cuore — atto di coscienza: «Sono nel cuore, lo sento, lo vivo» — di esso si è ora coscienti  come di una nuova meravigliosa immensità, di cui pure ben pochi hanno coscienza, non più ristretta  nell’abituale limite fisico, estendente la sua massa ignea fino ai confini della tenebra.  
Ed ora un chiarimento, che deve essere inteso partendo dal profondo: La vita dell’uomo  ordinariamente è tale che la sua azione non si dà direttamente i propri oggetti, ma invece li riceve pel  tramite dei sensi fisici, che glieli impongono — questi e non altri. Così, in realtà, l’uomo viene a  dipendere da tutto ciò che gli è esterno ed estraneo, da tutto ciò che non è sè stesso. Né il complesso  funzionamento dei riflessi nervosi è sufficiente ad affermare una sua vera libertà.  
Da tale stato di fatto procede il concetto fondamentale di impurità, che, secondo i rituali classici dei  vari sistemi di iniziazione, deve essere risolta nella purezza originaria dall’ardore della fiamma segreta,  prima che il neofita si addentri nella conoscenza e nell’uso del magico potere. Il fuoco dello spirito è  quindi diretto inizialmente alla catarsi di quegli elementi oscuri che fino allora hanno dominato  incontrastati, a bruciare nel supremo atto di una perfetta «conoscenza» ciò che è «ignoranza», a penetrare  nelle viscere della «Terra» e a purificare i «metalli» dalle scorie; «Oro», che a mezzo dello «Zolfo» eleva  alla sua dignità gli inferiori, Sperma che unito al Mestruo della Meretrice genera il Divino Fanciullo2.  
  
1 A tale riguardo, potrà esser utile riferire queste istruzioni contenute in un antico codice del convento di Monte Athos,  dovuto all’abate Xerocarca:  
«Mettiti a sedere solo, in un angolo. Sta attento a quello che ti dico. Chiudi la porta ed eleva il tuo spirito al disopra di ogni  cosa vana e temporale. Quindi abbassa il mento sul petto e con tutte le forze dell’anima apri l’occhio percipiente, che è nel  mezzo del tuo cuore. Frena anche le uscite dell’aria, tanto da non respirare troppo facilmente. Sforzati di trovare il sito preciso  del cuore, dove sono destinate ad abitare tutte le forze dell’anima. Da principio, incontrerai oscurità e resistenza di masse  impenetrabili; ma se persèveri e continui questo lavoro, di giorno e di notte, finirai per provare una gioia inesprimibile; poiché,  appena ha trovato il sito del cuore, lo spirito vede ciò che prima non è mai stato in grado di conoscere. Egli vede allora l’aria,  che sta tra lui e il cuore, splendere chiara e percettibile d’una luce miracolosa». [N. d. U. ] 
2 La «Meretrice» in vari testi alchemici e gnostici simboleggia il principio umido, appunto nei suoi caratteri di brama e, ad un  tempo, di passività, di attitudine labile a ricevere indifferentemente ogni forma. Assunto ed agito dal principio igneo iniziatico,  esso si trasforma e si fissa, dando luogo alla natura dei rigenerati. Vi corrisponde, allora, il simbolo della «Vergine» che ha  sotto il piede il segno lunare e serpentino, espressivo della sua originaria natura, e che fra le braccia reca il fanciullo divino, il 
Ritualmente: — Fissato lo spirito nel cuore, che appare quale massa ignea, come si è detto, affiorano  alla coscienza, di là dai confini della tenebra, onde e bagliori luminosi, simboli e mezzi della informe vita  passiva. — Nel cuore lo spirito crei una fiammella, mutui la sua essenza nella natura di quella. — La  fiamma arda, ed arda da sè stessa, senza altro alimento che non sia il suo meraviglioso potere di  compiersi — luce splendente nel rosso cupo del cuore.  
Senza tempo.  
Poi la fiamma-spirito-coscienza aumenti sè stessa, a poco a poco, si faccia più grande, maggiore nello  splendore e nell’ardore, più forte, più tenace, più viva e vivida, più dura dell’adamantina durezza...  
Sempre, sempre più.  
Ed oltre i limiti del cuore arda e consumi, si espanda fino a pervadere l’intero essere corporeo e  dissolverlo in sè.  
La purificazione degli elementi viene così a compiersi e lo spirito ad acquistare gradatamente  l’immediato controllo, la percezione cosciente di ciascun organo, di ciascuna minima parte del corpo  fisico.  
Dopo avere raggiunto ed avere fissato l’ultimo stato accennato, si proceda inversamente per un ritorno  alla normale coscienza, seguendo lo spontaneo succedersi delle fasi, analoghe alle precedenti, fino alla  forma di una piccola fiamma nel cuore. Allora, bruscamente, si interrompa il rito, così permanendo.  
Dopo alcun tempo sarà facile portarsi rapidamente nel cuore e suscitarvi la fiamma, che, infine,  permarrà, come un atto interiore, in tutto il corso della giornata; come anche sarà facile, partendo dal  cuore, penetrare qualsiasi parte del corpo e viverla nelle sue complesse funzioni. Così la coscienza,  ristabilita definitivamente nella sua sede naturale, avrà modo di sperimentare stati diversi dagli abituali  d’un tempo e di operare conseguentemente, realizzando quanto è stato espresso nei simboli della  inestinguibile fiamma.  
È opportuno che il rito esposto sia eseguito nel mezzo della giornata, quando il sole è al vertice.  
ABRAXA  
LA TRIPLICE VIA  
Ti è palese il compito primo di nostra Arte: devi strapparti alla natura umida di cui sei sostanziato e  rigenerarti nella forza solare, sì che da essa sii fatto un «essere che è», un centro che, svincolato dalle  condizioni delle nature sublunari, respira. La sete, la febbre, la brama incessante ed oscura verso  l’esistenza — devi spossarla: in ciò conosci la condizione per passare al di là della legge degli uomini.  
Ma cotesta operazione (come «mortificazione» e «putrefazione» la troverai nomata negli Ermetisti) si  può eseguire per vie differenti. Conòscile, ma sappi anche che esse non sono egualmente eccellenti  rispetto al compito ultimo. Cogli ciò che ciascuna di esse sa dare, sì che per composizione tu possa venire  al senso del magistero perfetto.  
1) Vi è un primo indirizzo, che chiamerò sperimentale. Qui lo sviluppo ha un carattere discontinuo: si  tratta di trasformazioni della coscienza da uno stato ad un altro senza una connessione intrinseca fra i due.  L’io, semplicemente, è portato dall’uno all’altro: è un istantaneo identificarsi o destarsi in questo o in  quello, senza il concorso di una iniziativa diretta, propriamente individuale, e di una vera, attiva  preparazione. Come in una esperienza chimica si conoscono sì gli elementi e le condizioni affinché si  produca una certa combinazione, ma il risultato si presenta come una cosa nuova, una sostanza nuova,  senza che tu colga un intimo rapporto di generazione nell’accadere, del pari vi sono metodi altrettanto  
  
«Figlio dell’Arte». [N. d. U.]
precisi, ma che conservano un carattere analogo quanto agli stati che producono.  
In questa categoria puoi far rientrare la tecnica basantesi sull’azione di particolari sostanze presso  determinate attitudini dell’anima; come pure alcune pratiche di hatha-yoga, efficaci nel presupposto di  certe predisposizioni fisio-psichiche. Puoi farvi rientrare anche esperienze suscitate, per determinati scopi,  direttamente, da chi abbia un congruo potere e, infine, una serie di fenomeni in apparenza spontanei,  l’istantaneo sprigionarsi, lampeggiando o imponendosi, di modi estranormali di sensazione o di  autopercezione nella coscienza («Pietro Negri» nel capitolo precedente ha descritto uno di questi casi).  Anche in queste due possibilità, difatti, si mantiene una discontinuità ed istantaneità travolgente degli stati  di coscienza. «Prima questo, poi questo».  
Il lato negativo di una simile via risiede nel fatto che le realizzazioni cui essa può portarti hanno  generalmente un carattere di eccezione. Non apprensione e balenamento, sibbene possesso effettivo e  permanente qui richiederebbero un potere della tecnica tale da mortificare completamente, o trasformare,  l’ente naturale: altrimenti ti ritroverai al punto di prima, quando l’influsso sia cessato, perché il senso di te  ha conservato la sua abitudine a identificarsi con quell’ente. Quando invece tutto fosse tolto via, è chiaro,  che se sussisti, il nuovo stato sarà la tua stessa rigenerata coscienza. Dico: «se sussisti»; ma sii prudente,  poiché sono molte le possibilità, se soltanto per questa via tendi al compimento totale, che il tuo salto sia  troppo corto: e se non sarai passato completamente «di là», aspre lotte avrai a combattere, disponendo di  uno strumento minorato1.  
Il lato positivo di questa via viene dal fatto, che la discontinuità fra il modo normale ed i modi  iniziatici della coscienza non può mai essere rimossa per intero. Sono, questi, risvegli, illuminazioni,  evidenze di una novità tale, che manca ogni possibilità di adeguata prefigurazione. Vi sarà un  approssimarsi, un tendere ad essi, ma la trasformazione, la presenza, sarà sempre un salto. D’altra parte,  solamente da questa «presenza» resta infuso in te un potere trascendente di comprensione e di azione,  senza di cui ogni tuo sforzo sarebbe vano. L’occhio tuo resterebbe a cercare dentro sè stesso, chiuso nella  tenebra, la volontà tua resterebbe vincolata, lottante; ottusa, ignara della chiarità liberata, della levità  possente delle essenze superiori.  
Così nella nostra via tu troverai anche elementi del metodo «sperimentale», che però vanno integrati  con una iniziativa individuale trasformativa, sì che gli stati trascendenti possano venire assimilati e  l’essere tuo tutto portarsi in essi; e in essi tu non sarai perduto, agito e «rapito», ma attivo, affermativo,  presente.  
2) La seconda direzione rappresenta ciò che, presupponendo una opportuna integrazione iniziatica,  l’esperienza mistica può fornire o propiziare. È un metodo, che agisce essenzialmente con l’anima e col  sentimento.  
Per comprenderlo come qui va compreso, sappi che il segreto dell’avviamento sta nel creare in te un  esser due. Devi distaccare — prima immaginandolo e poi realizzandolo — un principio superiore, che si  metta di faccia a tutto ciò che abitualmente sei — vita istintiva, pensiero, sentimento —, che lo controlli  contempli e misuri in chiaro sapere, momento per momento. Sarete in due: te dinanzi l’«altro» — e  conoscerai il significato dei «dialoghi interiori», l’interiore comandare ed obbedire, l’interiore chiedere ed  ottenere consiglio, quali te li danno figuratamente molti mistici cristiani e islamici, quali si riflettono  anche nella forma di molti testi indù, compilati per l’appunto in forma di dialoghi, le cui persone  effettivamente non sono persone, ma dal discepolo desto vengono realizzate come due parti della sua  stessa anima.  
L’opera consiste, in definitiva, in un «capovolgimento»: farai dell’altro il «me», e del «me» l’altro. A  seconda che la persona si accentri nell’uno o nell’altro dei due principi, avrai la Via Secca o la Via  Umida, il metodo magico o il metodo mistico.  
Nel mistico la mente crea un «altro», che però resta «altro» (il Maestro, il «Cristo» da imitare, quando  non anche la stessa immagine della Divinità). L’io non vi si trasforma; resta invece nella parte femminile  
 
1 Cfr. SINESIO, De insomniis, 4-5, ove si parla di coloro che cercarono di riconquistare la loro libertà con la forza, portando  il loro spirito «là dove la presa della natura non può giungere». Ma «se il salto si compie al di qua dei limiti, occorrono le lotte  più aspre... Anche se essi rinunciano ad ascendere, subiscono il castigo per il loro tentativo». 
fatta di desiderio di bisogno di sete e come anima tende a Lui in uno slancio di rinuncia, di amore, di  adorazione, di dedizione completa. Sui juris non esse, morire completamente alla propria volontà, darsi a  Dio con interna umiltà e povertà, consacrandogli ogni atto con pura fede, nulla volendo per sè, in una  sofferenza ed in un amore indicibile, ecco che cosa richiede la «mortificazione» da chi abbia prescelto la  «Via Umida», non possedendo la forza di un distacco attivo ma anelando all’Eterno con il centro di sè  nelle «Acque», nell’«anima», in ciò stesso, dunque, che va spossato1.  
Ma questa via ha molte imperfezioni. Anzitutto la difficoltà a trascendere il dualismo proprio  all’amore (nell’unione propria all’amore l’amato e l’amante comunicano sì, ma restano anche distinti)  nell’identità che è legge di ogni vera realizzazione iniziatica. Così anche ai vèrtici della teologia mistica  cristiana (che batte appunto questa via) vedrai sussistere un dualismo, il quale raramente dà luogo alla  vera trasformazione secondo sostanza nell’«altro», onde la dualità si riveli, insieme alle corrispondenti  personificazioni divine, la parvenza di una data fase del processo.  
Il rapporto di desiderio e di amore è, poi, negativo e dipendente, ha carattere di bisogno — e  capovolgerlo nell’orientamento puramente affermativo, centrale, sufficiente, delle nature solari, richiede  un salto di qualità e un ardire, a cui la natura della precedente mortificazione crea, nel mistico, una seria  pregiudiziale.  
Per via della disposizione, da cui si parte, che non è un attivo attrarre e determinare, ma attesa  desiderio impulso, accade inoltre che gli stati trascendenti appaiono come rivelazione: tu non resti  integrato in essi, ma passivo e sradicato sotto la loro percuotente potenza di miracolo. «In mezzo allo  stupore nasce un atto: è l’azione della grazia. «Signore, non sono degno!» dice Ruysbroek (ed. Surius, II,  20, p. 453). «Entrerai nella Luce, ma mai toccherai la Fiamma» — tu leggi ne La Luce sul Sentiero (5 12,  n.).  
Sia da te, come mistico, anche realizzato lo «stato di unione». Esso ti trasporterà, ti assorbirà;  sboccando nella Luce universa sarai subitamente questa Luce stessa. Con lo spegnersi soddisfacendosi  della brama per Dio, il tuo centro annegherà, e cotesto annegamento ti parrà il Bene supremo ed il termine  ultimo. L’«estasi» la nostra via la conosce invece soltanto come una prova da attraversare e come un  «solvente» — null’affatto come il termine ultimo2. Non è di un «uscire» da noi che si tratta (estasi =  uscire), ma di un rientrare, di un riprender possesso della «sede del Centro». La Luce mistica rappresenta  per noi le «Acque superiori», nelle quali il tuo essere non deve venir meno, ma invece ridestarsi.  
Il lato positivo di questa via sta nella parte che essa lascia, in ogni modo, all’iniziativa individuale.  Bada poi, che il mistico, sia nel credere alla realtà oggettiva distinta personale dell’ideale del suo  principio superiore (Gesù Cristo da imitare, per esempio, o Dio stesso), sia nel non riferire a sè l’azione  rigenerante (1’«azione della grazia»), mette inconsapevolmente in opera alcune leggi generali della prassi  trascendente. Vogliono, tali leggi, che una immagine «agisca» precisamente quando non sia pensata ma  presentata figuratamente e fissata contemplativamente nell’immaginazione, ed amata come se fosse una  realtà vera, distinta dal contemplatore; e vogliono che la brama per la crescenza sia uccisa, che il tuo  essere interiore si erga in silenzio, per una forza impersonale calma ed occulta, e non sotto il desiderio di  crescere, che paralizzerebbe la crescenza stessa e varrebbe soltanto ad indurirti per un inevitabile  rafforzarsi del vincolo dell’Io. Sono puri dettagli di tecnica, questi, che non hanno nulla di morale né di  religioso né di sentimentale, per quanto il mistico li viva invece appunto sotto questo aspetto illusorio e  mitologico. Per esempio nell’«imitazione del Cristo» vale una serie di immagini, che agiscono suscitando  forze sottili atte a produrre una «mortificazione» dapprima, poi una «resurrezione», anche se il Cristo non  fosse mai esistito.  
Tieni presente, infine, che per l’uomo di oggi la Via Regia stessa, all’inizio, di solito parte dal  principio umido, anche se dopo quest’acqua debba esser resa arida e secca. Alla Via, in effetto, conduce  spesso una fame dello spirito, un bisogno dispotico dell’essere tuo tutto. È il «grido rauco ed inarticolato  della natura umida», da cui un «logos di luce» — secondo il «Pimandro» — trae un «fuoco puro, sottile,  penetrante verso l’alto».  
 
1 È bene rilevare che questa è solo una delle interpretazioni possibili della «via umida». [N. d. U.] 2 In termini di ermetismo alchemico, vi si potrebbe riferire, in parte, 1’«Opera al Bianco», a cui però segue l’«Opera al  Rosso». [N. d. U.]
Così puoi comprendere come forme intermedie fra la Via secca e la Via umida speciali metodi che si  basano su di una esasperazione sino all’autoeccesso di energie della natura inferiore. È la via sacrificale,  l’estatismo violento ed orgiastico dionisiaco ed anche la via dei Tantrici. Te ne sarà detto in seguito.  
3) Nella via magica, secca o solare, creerai non inconsapevolmente e passivamente come fa il mistico,  ma consapevolmente e volitivamente, una dualità nell’essere tuo; ti porterai quindi direttamente nella  parte superiore, ti identificherai con quel principio superiore e sussistente, a cui invece il mistico tende  identificato con la sua parte inferiore, in un rapporto di bisogno e di abbandono. Lentamente, ma sempre  più, fortificherai cotesto «altro», che sei tu stesso, gli creerai supremazia, finché sappia tenere sotto di sè  tutte le potenze della parte naturale e disporre interamente di esse. Ti si impone così una disciplina di  fermezza e di distacco, fino a che sia creato un equilibrio, la qualità di una vita padrona di sè, libera  rispetto a sè, detersa dall’istintività, dall’appetito oscuro dell’essere naturale nella carne come nella  mente. Solo allora potrai eventualmente usare con frutto, come ausiliaria, qualche «acqua corrosiva»,  espressione alchemica per i metodi violenti (sostanze tossiche e sesso, sospensione del respiro, ecc.);  attaccando la compagine naturale, esse daranno al nucleo fisso ed atto già costituito una possibilità di  espandersi, di più energicamente irrompere — ma se tale nucleo invece non fosse già costituito, esse per  dissoluzione ti condurrebbero non sopra, ma sotto la condizione da cui sei partito.  
La disciplina affermativa si integra con trasformazioni provocate con qualche metodo diretto, sulle  quali però tutto l’essere, pronto, duttile, si riafferma, digerisce e si fa digerire e sale intero, nulla lasciando  indietro. I salti saranno ritmi più rapidi in cui tu qui devi essere capace di trasformare il tuo lento ritmo di  essere incarnato, al modo stesso di un nuotatore che colga la corsa di un’onda, l’assuma e si faccia portare  da essa; ma dove giunge, egli stesso giunge, e a sè si ricongiunge, restando affermativo, fermo, centrale.  
La natura solare ed aurea in te allora potrà rompere l’equilibrio ed essere la più forte: l’altro — il tuo  io, i tuoi sensi, la tua mente — sarà sotto di te. E potrai anche sospenderli: renderli inerti, neutralizzati,  fissati: è il Silenzio, l’«estinzione della mania», il dissiparsi della nebbia. Allora nel tuo occhio  rischiarato, lampeggerà la visione ciclica, integrale: vedrai la tua essenza trascendentale, il destino degli  esseri e delle cose tutte e il regno di «Coloro che sono». Concepirai il modo dell’atto allo stato libero, del  moto immateriale agente fuori di ogni spazio o corpo con una rapidità creativa senza tempo. Si  amalgamerà, il centro in te, con la natura universa non-diveniente e da essa ritrarrà una virtù divina che si  traduce in poteri miracolosi. Potrai volgerti, allora, alla conoscenza dei Nomi ed alle nozze con le  «Lettere». Sarai iniziato.  
La «conoscenza delle Acque» ed il senso del risveglio siano integrati con la nozione di queste varie  possibilità di metodo per un potere di consapevolezza e di discriminazione, prima che ti siano esposti gli  elementi della pratica magica.  
LEO  
ATTEGGIAMENTI  
Nel precedente saggio «Barriere» abbiamo delineato alcuni mutamenti di visione che debbono  diventare organici in noi. Certamente, occorre un lungo periodo di tempo per abbattere certe radicate  condizioni che paralizzano ogni possibilità di realizzazione interiore. Noi ci sentiamo liberi nel pensiero e  ci sembra di aver ottenuto un grande risultato quando esso è mutato rispetto a qualche pregiudizio  tradizionale. Invece con ciò siamo solo al principio. Vi sono idee divenute parte organica di noi stessi, e  al momento di tradurre in realtà il compito, l’ostacolo superato con la mente esiste ancora in noi e inibisce  l’esperienza. Ci meravigliamo di non ottenere risultati perché ignoriamo che in noi stessi qualche cosa si  è opposto. Se sappiamo tutto ciò, allora ci sarà possibile di prender coscienza di questo dualismo fra  semplice pensiero e costituzione interiore, fra pensieri legati al cervello e pensieri che vivono in essenza  dentro di noi, radicati in altri organi. Abbiamo accennato al ritmo. Ebbene: allorché il cervello perde  interesse al concetto conosciuto e ripetuto e lo lascia libero, allora comincia la possibilità della discesa in  noi del concetto stesso. Esso diverrà in noi una forza reale. 
Quello che abbiamo detto a proposito dei mutamenti di visione e del nuovo concetto — infinito — di  sè e del mondo che, ritmizzati, divengono un nuovo senso di noi stessi e del mondo stesso, dobbiamo  ripeterlo a proposito di alcune attitudini da evocare e coltivare, che sono condizione indispensabile dello  sviluppo: esse non debbono restare alla superficie della nostra coscienza — non basta pensarle e neanche  praticarle: debbono invece penetrare fino alla radice del nostro essere integralmente inteso.  
* * *  
Una di queste attitudini si può chiamare il senso dell’aria. Noi possiamo vivere nell’imaginazione  l’elemento «aria», che tutto penetra e vivifica, ed anche la sua mutevolezza, la sua silenziosa presenza,  tutte le gradazioni del moto, dallo sfioramento sottile, insensibile, alla forza, all’impeto, alla violenza. Noi  lo sentiamo infinitamente libero, senza radici, senza origini, senza causa, pronto alle variazioni più  estreme in un batter d’occhio. Dopo che la nostra immaginazione, impadronitasi di questo senso, l’avrà  sentito e vissuto — occorre trasfonderlo in noi, farne uno stato della nostra stessa coscienza da  mantenere di fronte alle esperienze col mondo esterno.  
Questa, come le altre forme d’imaginazione di cui si faccia un uso iniziatico, deve essere trasportata  dal centro della testa verso il «cuore»: è qui che l’imagine può trasformarsi in uno stato interno, divenire  una qualità affine, un potere analogo. Ciò che abbiamo chiamato il «senso dell’aria» diviene allora un  senso profondo di libertà di fronte a quanto vi è in noi di ereditario e di automaticamente acquisito. È un  liberarsi dalle catene delle reazioni istintive, delle reazioni sproporzionate o deformi — è una elasticità  che permette di far sorgere accanto al massimo riposo o raccoglimento il massimo dispiegamento di forza  attiva. È il sentirsi spregiudicati e pronti a ricevere conoscenze ed esperienze nella vera luce che è loro  propria — senza le deformazioni istintive e affettive. Possedere tutte le forze del passato, ma poter anche  rinascere ad ogni momento con un senso di esser nuovo.  
* * *  
Un’altra attitudine imaginativa è quella che si può chiamare il senso del fuoco o senso del calore. Essa  consiste nell’avere l’imagine del godimento benefico del calore, sentendosi penetrati e vivificati da esso  — come di vita feconda in noi e fuori di noi — presente e perenne come la luce solare. Sentire in noi  questo calore come cosa nostra, come se il sole fosse in noi, radiante.  
Questa imagine si porterà spontaneamente nel «cuore» — essa troverà direttamente la via ai centri  sottili del cuore, poiché non è possibile sentirla intensamente e pur mantenerla nel cervello. Questo  centro-calore che si desta in noi dovrà essere sempre presente nella nostra esperienza interiore, come  emozione attiva contrapposta alle emozioni riflesse e passive provocate da cause esteriori. Non è possibile  un risveglio gelido e puramente cerebrale. Tutte le regole e gli indirizzi di educazione iniziatica non  daranno frutti senza questo senso del fuoco risvegliato nel cuore. È per questo che gli uomini nel passato  hanno tentata la via della devozione — ma questa era troppo spesso inquinata da pregiudizi e da emozioni  passive e non poteva dare la conoscenza. Scendendo nel cuore gli uomini perdevano il senso dell’io per  disperdersi nel sensitivo-sentimentale.  
È facile sottovalutare le pratiche che fanno uso di imagini sembrando esse povere cose di fronte alle  grandi promesse delle scienze esoteriche. Ma l’esperienza di chi ha tentato e percorso vie diverse  perdendo tempo ed energie mi spinge a far risparmiare ai nuovi venuti errori che lasciano lungamente la  loro impronta e deformano l’armonia del nostro essere. Gli accenni di pratiche ora esposti ci abitueranno  a vivere intensamente nei movimenti interiori astraendo dalle impressioni sensorie e pur con tutta la  vivezza e la realtà proprie a queste ultime. Avremo così uno spontaneo sviluppo di quei poteri sottili, che  agiranno nella visione superiore.  
Sarà pure necessario prepararsi a ciò che dovremo vedere e conoscere anticipando la conoscenza con  una visione mentale chiara di quello che ci attende. Supponiamo una impossibilità: un uomo vissuto per  tutta la sua vita in una cella buia, senza contatti umani, senza luce e senza suoni, che d’un tratto fosse  gettato fuori, in mezzo al mondo. Quel che avverrebbe di lui sarebbe terribile. Eppure tale è la condizione  di colui che, avendo vissuto nella stretta prigione dei sensi, d’un tratto sentisse schiudersi la visione  spirituale. 
Dato anche che potesse superare il senso di smarrimento e di terrore, egli saprebbe di vedere, ma non  saprebbe dire che cosa vede e tanto meno sapere come vede. E ciò che gli uomini cercano non è tanto  qualche potente condizione estatica, quanto invece la coscienza e la conoscenza del mondo spirituale in sè  e fuori di sè.  
GLOSSE ALL’«OPUS MAGICUM»  
PEL II CAPITOLO  
Gli scritti di «Luce» e di «Leo» compresi in questo capitolo indicano l’avviamento ad una delle prime  e fondamentali operazioni dell’arte iniziatica: la traslazione del senso di sè nella regione del cuore — il  cuore non essendo però da intendersi nella sua realtà fisica, ma sub specie interioritatis e come centro  dell’essere umano.  
Aggiungiamo che, contrariamente all’opinione comune, secondo l’insegnamento tradizionale tutto ciò  che è mentale, riflessivo, cerebrale, ha, in via di principio, un carattere lunare, feminile, passivo, mentre al  cuore è attribuita la qualità dell’elemento solare, maschile, centrale.  
Solo che, nel riguardo, non si deve pensare a ciò che volgarmente si attribuisce al cuore —  sentimentalismi, passionalità, ecc. La realizzazione occulta del cuore — o di sè nel cuore — ha invece il  significato di un primo cambiamento di stato.  
Vi sono imagini che, realizzate contemplativamente, propiziano detta traslazione del senso di sè  (metodo indiretto); ovvero si può cercare di operare direttamente detta traslazione, al che seguirà  l’esperienza di un particolare stato (metodo diretto). «Leo» e «Luce» hanno accennato all’una e all’altra  di queste due vie.  
Vi è una pratica con cui si può andare abbastanza avanti su questa stessa direzione, e da cui molte altre  discipline riusciranno vivificate ed agevolate. Essa si scinde in due fasi che dovrebbero occupare, l’una i  momenti precedenti l’addormentarsi, l’altra quelli che seguono il destarsi al mattino.  
Si tratta anzitutto di compenetrarsi intensamente di questo pensiero: che la cosidetta vita di veglia degli  uomini non è che uno stato di torpore, di stordimento: uno stato di nebbia e di irrealtà. È quando le voci  violente del mondo esteriore, le impressioni e l’agitazione dei sensi, la risuonanza dei sentimenti, dei  pensieri e delle azioni cessano, è quando l’invisibile, occulta mano del sonno sospende con una fascia di  silenzio interiore tutto ciò — è allora che la via sarebbe aperta per la crescenza interiore, per il destarsi, il  sorgere possente del Sole della Conoscenza e della Realtà. Invece in quel momento noi veniamo meno.  
Avendo in mente tutto ciò alla sera, prima di addormentarsi, in uno stato calmo, non stanco, tersa la  mente da assilli, si realizzi meditativamente che ci si trova nelle prime ore della notte ai piedi di un monte  e che si inizia l’ascesa — lentamente, mentre le caligini a poco a poco si dileguano e le prime luci, e poi il  Sole, sorgono. Si continuerà ad ascendere pensando all’ascendere simultaneo del Sole in cielo, al  crescente trionfare ed espandersi della sua luce sulle cose, e, nel momento di sentirsi sulla vetta del  monte, si realizzi che il Sole è allo zenit, al vertice della sua ascesa, nel cielo sgombro e tutto luce. Si  arresti la contemplazione a questo punto e si realizzi il tutto come senso di quel che effettivamente  accadrà interiormente al di là della soglia del sonno, sino a metà della notte. Naturalmente, l’ascendere  di me sul monte e del Sole fino al meriggio debbono essere vissuti in stretta correlazione, e il tutto va  assunto in una progressione di risveglio che, al limite della vetta, dovrebbe dar luogo ad un senso di  identificazione con la stessa luce meridiana — radiosa, silente, compiuta purità di luce nell’etere senza  limiti.  
Alla mattina, appena desti, sgombra la mente da ogni residuo di sonnolenza, ci si riprenda  contemplativamente dalla cima del monte al meriggio, in cui si era rimasti, e ci si veda discendere  lentamente sino alla pianura. Nel contempo anche il Sole discende, volge al tramonto ed ogni luce sarà  scomparsa quando la pianura sarà da noi raggiunta. Ciò sia imaginato, ricordato, come il significato del  tratto fra la metà della notte e il mattino. Nell’oscurità del giorno, in cui ci si trova svegliandosi, 
permanga pertanto l’eco della Luce dall’alto, del Sole di mezzanotte, nel senso, che io sono il portatore di  questa Luce, che essa ora è nel centro in me, nel cuore.  
Si potrà rilevare il senso nuovo, animato, secondo cui apparirà la luce del sole fisico quando si siano  realizzate e vissute queste discipline. E, insieme a questo, si noti e si presti anche molta attenzione ad ogni  altro significato nuovo che vada lampeggiando fra le comuni percezioni. Oltre che imaginarsi di  ricordare, si cerchi infine di ricordare effettivamente qualcosa delle impressioni di quel tratto in cui, a  parte i sogni, la coscienza è interrotta dal sonno.  
Si tenga però presente, che il volersi ricordare respinge i ricordi. Occorre invece attrarre il ricordo,  invocarlo sottilmente. Allo stesso scopo, bisognerebbe far sì che il risveglio dal sonno avvenga  spontaneamente, non per rumori, ancor meno per la presenza di altri nella vostra stanza. Propizia il  ricordo anche un lieve profumo di muschio, rosa o iride fiorentina.  
* * *  
Uno degli strumenti della magia operativa è la capacità di fissare un sentimento, di realizzarlo come un  quid oggettivo, non legato al riferimento alla mia persona fisica; come uno stato che posso anche porre  all’esterno di me, nello spazio, per così dire, senza che per questo esso cessi di esser fatto di coscienza.  Saper evocare, alimentare e poi liberare da sè (indurre o proiettare) un sentimento o anche un pensiero —  senza questa capacità, si può far poco in magia operativa. Essa è sotto un certo aspetto legata ad una  traslazione nella sede del cuore.  
Un altro dettaglio di tecnica. Affinché agisca nell’ordine che qui interessa, occorre che ogni immagine  sia amata. Deve essere assunta in una grande calma interiore, poi riscaldata, diremmo quasi nutrita, con  dolcezza, senza che in nulla entri il fattore volontà o sforzo e tanto meno l’aspettazione dell’effetto.  L’agente qui gli ermetisti lo chiamavano «fuoco dolce», «fuoco che non brucia» ed anche: «fuoco di  lampada» giacché esso ha effettivamente una virtù illuminativa sulle immagini. 
* * *  
In margine a quanto ha scritto «Abraxa» si possono metter in rilievo due punti.  
Il primo è che lungo la via dell’alta Magia non si ha bisogno, per imporsi una disciplina, di riconoscere  preliminarmente una «morale» nel senso convenuto. Ciò può essere necessario per uno spirito in cui  manca la parte che comanda; solo perché non trova in sè questa parte, a costui è necessaria una autorità  esterna. Un essere completo ed integrato in base a quell’esser due, di cui ha parlato «Abraxa», crea in sè  stesso un potere di comandare ed un potere di obbedire l’uno tanto assoluto quanto l’altro. Quando invece  manca non pure la potenza di comandare — grave agli uomini più di qualsiasi peso — ma con essa anche  la potenza di obbedire; quando questa impotenza ad obbedire della parte inferiore prende la mano in uno  sfrenarsi, usurpando il diritto proprio alla parte superiore — soltanto allora si ha la sregolatezza, la licenza  e quella «falsa libertà» in cui molti mistici videro a ragione uno dei maggiori pericoli della via. Ma questa  deviazione non va scambiata con la libertà degli esseri superiori, che sanno darsi a sè stessi una legge.  Anche la disciplina intesa a determinare la morte di una certa propria volontà epperò a destare colui che  in noi sa obbedire assolutamente, è parte essenziale della via magica.  
L’altro punto è che, specie per gli aspetti operativi della magia, devesi alimentare una facoltà definibile  così: esser sè stessi di là da sè stessi, nei termini di un autotrascendimento attivo, di uno slancio di là  dalla propria individualità. Nella vita profana l’eroismo, l’ebrezza eroica e perfino orgiastica, il gusto di  giocare la propria vita ed anche certi momenti di prontezza al sacrificio sono già segni indicatori di questa  direzione. Il potere proprio ad una vita libera rispetto a sè, capace di andar oltre sè stessa in siffatta forma  attiva, è così importante per la pratica magica e teurgica quanto i principi dell’assoluto comando e  dell’assoluta obbedienza compresenti in sè stessi. Chi soggiace al vincolo interno dell’Io non saprà  portarsi oltre il limite, o non lo supererà che per trovare la propria perdizione.  
* * *  
«Abraxa» ha indicato che, affinché la via mistica conduca a risultati iniziaticamente validi, bisogna che  ad un certo punto si effettui una inversione di parti rispetto allo stato in cui, creata la dualità, l’imagine 
divina incarnante l’Io superiore sta di fronte al mistico come un altro essere. È interessante notare che  nell’esoterismo islamico vi è un termine tecnico per indicare questo mutamento: shath. Shath,  letteralmente, significa proprio «scambio delle parti» ed esprime il punto in cui il mistico assorbe  l’imagine divina, sente quella come il sè e il sè, invece, come un altro, e parla in funzione di quella. Sono  anzi indicati, nell’Islam, alcuni «segni certi» per riconoscere in quali casi lo shath ha avuto luogo  oggettivamente e non si tratta di un semplice sentimento della persona in questione (cfr. il caso di Ibn  Arabi). Tuttavia si ammonisce che le verità esoteriche che si conoscono quando tale nuova condizione  interviene debbono esser tenute segrete, essendo pericolose per i semplici credenti. Sembra che la fine di  El Hallaj, il quale viene tuttavia considerato come uno dei principali maestri dell’Islamismo esoterico  (sufismo), sia dovuta alla trascuranza di tale precetto.  
philolaos@inmail24.com