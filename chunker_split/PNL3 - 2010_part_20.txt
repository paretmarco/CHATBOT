Il mio incontro con la PNL classica Interessatomi alle scienze per entrare in contatto con la propria mente, dopo avere incominciato ad approfondire l’ipnosi, anni addietro venni a sapere dell’esistenza della Programmazione Neuro Linguistica: una neuroscienza il cui fine era individuare delle tecniche che permettessero di scoprire se l’obiettivo che ci siamo prefissi coincide con quella della nostra parte profonda e di agire sull’inconscio per ingenerare cambiamento. Il primo contatto con questa disciplina avvenne casualmente tramite un amico che mi aveva raccontato di come in piscina avesse tolto in pochi secondi una paura ad un amico in un modo molto semplice: gli aveva fatto stringere una mano pensando alla paura e l’altra pensando alla risorsa per risolvere tale situazione (coraggio). In pochi secondi il cambiamento era avvenuto. Incuriositomi, e dopo vari soggiorni in America dove andai a ricercare tutte le persone che praticavano questa metodologia, venni anche a conoscere ed a praticare tutti i vari sistemi veloci ed efficaci che permettevano di entrare in contatto diretto con l’inconscio e di modificare i nostri limiti interiori tanto da ricevere anche complimenti dai vari fondatori. Ma da dove viene questo nome tanto astruso: “Programmazione Neuro Linguistica”?