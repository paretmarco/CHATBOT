Ancor prima della parola, brevi contatti fisici tra sconosciuti (come, ad esempio, sfiorare in modo discreto un braccio) creano una naturale predisposizione positiva nei confronti di chi tocca; inconsciamente infatti, la persona sfiorata ha avvertito che la persona ha rotto la barriera prossemica di distacco ed ha già instaurato un feeling con lei. Quest’ultima, a sua volta, si creerà una prima impressione favorevole dell’altro (che, come sappiamo, è quella che più conta e che si mantiene forte alle disconferme) e sarà pronta a rendersi disponibile al dialogo. Naturalmente, ci sono individui più o meno predisposti al contatto fisico: è per questo che non bisogna mai invadere in maniera esagerata lo spazio personale e occorre prima testare – sempre dai segnali non verbali - se la persona si irrigidisce nei rapporti umani. Da ultimo, occorre tener presente anche la riflessività, ovvero quei segnali che esprimono l’attivazione del dialogo interno (il pensiero). Sono solitamente individuabili in piccoli movimenti circolari o ripetitivi operati con gli arti o con oggetti (come ad esempio lisciarsi il mento, girellare con la penna, attorcigliarsi i capelli).