Quando, per una coscienza che oggi difficilmente sapresti ritrovare, il visibile e l'invisibile, ciò che è fisico e ciò che è metafisico si conservano in un mutuo parallelismo, una vittoria poteva essere il corpo di un fatto mistico e magico corrispondente che la deter- minava lungo i cammini ancora dischiusi delle energie che vanno dall'interno all'esterno: la vittoria poteva esse- re la visibilità di una iniziazione e di una mistica epifa- nia, che nel medesimo atto si era compiuta. La Furia e la Morte, materialmente sfidate all'esterno dal guerriero, egli simultaneamente all'interno le incon- trava, nello spirito, come poteri pericolosi della natura abissale emergenti da dove coscienza d'uomo non giunge. Trionfandone, si trionfa. Comprendi la vittoria in un significato possibile di immortalamento che si equivale a quello della « morte iniziatica ». Puoi allora leggere dentro ai simboli della « morte trionfale » e di Vittorie, o analoghe divinità, le quali conducono nei « cieli » le anime dei guerrieri: sono sim- boli di questa iniziazione eroica di cui la Vittoria è la me- diatrice, la Janua coeli attraverso cui si consegue il pas- saggio ad un'altra vita.