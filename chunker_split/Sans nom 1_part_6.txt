Molti sono sotterraneamente coscienti che per accedere alla sapienza servano delle chiavi legate al vecchio ordine delle cose, ma non sanno quali e non è neppure immaginabile un cambiamento totale della vita e tornare a vivere come cento anni fa. L’analisi è quindi partita da una serie di interviste tese a scoprire quali erano quegli elementi essenziali sui quali se si porta attenzione, si può permettere all’uomo d’oggi di ottenere quei potenti risultati di cui gli antichi raccontano. Un primo elemento nascosto che abbiamo individuato è il rapporto col tempo. L’uomo attuale vive infatti in un tempo fittiziamente “ristretto”, sempre in preda alle “urgenze” e questa è la più grande difficoltà che gli rende difficile comprendere e praticare gli scritti degli antichi. Il tempo della “fretta” è tipico della nostra società. Non è il tempo reale che è il tempo dell’ora. E’ un tempo immaginario che vive invece sempre proiettato nel futuro. Corrisponde ad un funzionamento mentale specifico dell’uomo che ha lo scopo di permettergli di superare situazioni di difficoltà, e non è il tempo di base. Fisiologicamente, il tempo dell’”urgenza” attiva infatti meccanismi cerebrali e reazioni biochimiche del corpo legati alla sopravvivenza.