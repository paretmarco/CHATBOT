Il denaro La legge del dare, ricevere e prendere risulta dalla pratica dell’attività umana di tutti i giorni… e non vi sono alternative possibili che possono eluderla, siano quali siano gli ordinamenti sociali e politici esistenti91 Tutti dicono “il denaro non dà la felicità”. Ma non vi è uomo che non ami aver del denaro e non consideri il suo acquisto come una delle migliori garanzie di felicità. C'è dunque una contraddizione e importa risolverla. Incominciamo a osservare quanto realmente succede. Il giovane in generale non ha molti quattrini. Oh quante belle cose non farebbe se ne avesse! Ma il giovane si consola e trova il modo di divertirsi anche se è al verde. Diventato adulto, cacciato in una carriera come un puledro in una stalla sperimentale, irreggimentato,incasellato, bollato, incomincia a produrre e a diventare un valore economico. L'uomo allora vale tanto. Più rende e più guadagna. Se è intelligente e sa farsi strada, incomincia ad accumulare. Più il gruzzolo è forte e più è tentato di accrescerlo. Il concetto di ricchezza cessa di essere un concetto economico, ma diventa puramente rappresentativo, e il suo valore non è più intrinseco ma comparativo.