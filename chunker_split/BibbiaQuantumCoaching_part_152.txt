Ricordando la frase di Korzybski “La mappa non è il territorio,” è importante a questo punto sottolineare che, così come esiste una differenza tra la realtà ed ogni singolo modello o rappresentazione della realtà, anche i modelli della realtà che ogni essere umano si crea saranno diversi, ognuno di noi ha cioè una mappa diversa dall'altro. Tutto ciò è dovuto a particolari meccanismi di “filtraggio” delle informazioni. Usiamo questa analogia: Vi sono fenomeni fisici che stanno al di fuori dei limiti dei 5 canali sensoriali (vista, udito, tatto, gusto, olfatto). Ad esempio, le onde sonore inferiori ai 20 Hertz di frequenza e superiori ai 20.000 Hz non possono essere rilevate dall'orecchio umano. Il sistema visivo dell'uomo può percepire lunghezze d'onda comprese tra i 400 ed i 750 nanometri (un nanometro = un milionesimo di millimetro); quelle di lunghezza superiore (raggi ultravioletti, raggi X, raggi cosmici) e quelle di lunghezza inferiore (raggi infrarossi, onde radio) non sono visibili all'occhio umano. Anche in questo caso percepiamo solo una porzione di un fenomeno fisico continuo determinata dai vincoli neurologici che ci sono imposti geneticamente.