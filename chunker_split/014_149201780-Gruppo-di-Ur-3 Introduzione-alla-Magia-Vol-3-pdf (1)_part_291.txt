Cosi, pel singolo, mentre dal Guénon sente parlare tutto il tempo di « organizzazioni iniziatiche » come se ne esistessero a iosa e ad ogni angolo di via, egli, nel punto in cui voglia far sul serio e non aver semplici chiarimenti dottrinali, si trova quasi di fronte ad una via chiusa, qua- lora lo schema della « regolarità iniziatica » dovesse esser davvero assoluto ed esclusivo. Noi pensiamo, naturalmente, all'uomo occidentale. In Oriente — dai paesi islamici al Giappone — possono ancora esistere alcuni centri che conservano sufficientemente le caratteristiche indicate dal Guénon. Ma non vi si può fare troppo assegnamento, anche qualora uno si risolvesse a trasportarsi sul luogo pur di ricevere una iniziazione re- golare e autentica. Bisognerebbe infatti, a tanto, aver la ventura di entrare in rapporto con centri di una purità, per cosi dire, assolutamente supertradizionale, perché, in caso diverso, si tratta di iniziazioni la giurisdizione delle quali (come lo stesso Guénon lo riconosce) è l'àmbito di una data religione positiva, che non è la nostra.