L'individuo triste indugia e si compiace dell'atmosfera nebbiosa, fumosa dove i fantasmi prendono consistenza di realtà. Cosa fare allora? L'individuo attivo li guarda bene in faccia e dice loro seccamente: — Tu sei la rimembranza ormai inutile di un dolore finito che vuol risorgere ; oppure : — Tu sei il rimorso antico di una colpa ormai scontata; ovvero: — Tu sei vestito di finte argomentazioni e credi di vincermi perchè oggi non sono ben disposto. Ma io so che non appena mi sentirò meglio tu non potrai più nulla su di me e voglio quindi curarmi di me e non di te. Oppure, più prosaicamente: — Tu sei un dispetto. Tu sei una scorpacciata. Tu sei una delusione d'affari. Tu sei una villania non saputa rintuzzare. Tu sei una figura barbina. Tu sei una flussione dentaria. Così e solo così si riesce a chiarificare il nostro spirito, procedimento fondamentale, indispensabile per sostituire a uno stato depressivo uno stato sereno e da questo passare allo stato attivo. La terza Microtrance - Il secco - La fissazione della forma Opposto all’umido è infatti il secco che è la definizione pura e semplice delle cose senza elementi emozionali.