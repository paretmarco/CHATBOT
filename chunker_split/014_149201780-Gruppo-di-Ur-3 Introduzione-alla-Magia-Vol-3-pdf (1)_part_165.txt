Perché di un Adepto si dice invece che egli può trasmettere il suo pensiero a chiunque, per azione diretta, senza che una preparazione abbia affinato l'udito sottile di chi lo riceve. Nell'altro caso, non diversa è la via da percorrere, da quella di chi estrae una coscienza dalla coscienza ed isola nella vita della sua anima il Senza-Moto che sta al centro della rete, ricettivo a tutte le vibrazioni trasmesse dalle estremità periferiche di essa. Non solo anche qui ti si chiede il « silenzio », ma devi abituarti ad un esame minuzioso di tutte le tue sensazioni, di tutti i tuoi stati psichici ed emotivi, di tutte le tue associazioni mentali. Devi vedere e separare. Da un lato troverai pensieri, stati, associazioni che tu puoi spiegare, di cui vedi bene le cause, dirette o indirette; ma dall'altro lato scoprirai cose che sono giunte dinanzi a te passando da sotto, sgusciando da dietro ovvero semplici « stati », ricordi subitanei da nulla causati, immagini prive di relazione. É così che le frontiere della tua coscienza e del tuo intelletto sottile si amplieranno. Compiuti i primi passi, i successivi ti sembreranno facili.