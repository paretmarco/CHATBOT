Se infatti un inesperto si pone davanti lo stesso soggetto presentato al pittore, egli non vedrà affatto tutto ciò che l'occhio esercitato dell'artista vi scopre. E l'artista perchè vi scopre tanti particolari? Perchè ha una somma di cognizioni provenutegli dall'abitudine di esaminare un soggetto pittorico sotto mille aspetti. Così dunque l'esame del soggetto serve per darci i mezzi per giungere alla sua integrazione. 6. Colorite il soggetto. Del tutto diverso è invece il procedimento che dobbiamo seguire in questa terza fase della nostra analisi del soggetto. Noi dobbiamo ora non più mettere a raffronto lo stato difettoso con lo stato che desideriamo; ma, dopo aver cancellato completamente dal nostro spirito lo stato difettoso, cosi come ci spoglieremmo di una veste sudicia, presentare unicamente dinanzi alla nostra mente, all'anima nostra, la qualità desiderata, non in forma statica, ma in forma dinamica; vale a dire, non come una fredda raffigurazione obbiettiva ma come qualche cosa di immedesimato con noi, ravvivando l'imagine colla previsione di tutto ciò che di bello, di buono, di piacevole porta con sé il possesso di tale qualità. Utilizzando tutti sensi. Altro punto.