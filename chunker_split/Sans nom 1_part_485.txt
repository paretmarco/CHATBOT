Per dare un esempio, se desiderate fare un viaggio, non dovete creare la rappresentazione mentale del biglietto da mille che potrebbe occorrervi per farlo, ma dovete creare l'immagine del treno o del bastimento che vi porterà, e vedere voi stesso sull'uno e sull'altro. Il bisogno intensifica molto il desiderio. Una buona maniera di fortificare i vostri desiderii è quella di pensare al piacere che vi procurerà il possesso di ciò che desiderate. Per conseguenza, fate le vostre domande quando sentirete il desiderio di diventare imperioso. Non domandate perchè è giunta l'ora e vi sembra di compiere un dovere. Le domande fatte in tali condizioni non valgono nulla e il tempo occupato in tal sorta di lavoro è tempo perso. Poiché l'intensità nel desiderio, l'energia volitiva e la nettezza della rappresentazione mentale di quanto si cerca di ottenere sono le condizioni del potere personale, bisogna mettersi in uno stato psichico in cui tali condizioni siano sufficientemente realizzate, e perciò è indispensabile un allenamento preliminare. Per quanto riguarda la forza del desiderio, osserviamo che un uomo non può manifestarne che una quantità illimitata. Molti disperdono questa forza in mille piccole aspirazioni isolate, senza alcun serio profitto.