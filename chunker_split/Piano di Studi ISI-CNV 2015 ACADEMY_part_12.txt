Ma noi non vediamo questi elementi. La nostra mente in una certa qual maniera “costruisce” la sedia e “sa” che è diversa dal pavimento sul quale è poggiata. Ma cosa è il noi che si siede? Un secondo nebbione è infatti il nostro corpo, vera ridda di elettroni, di atomi, di molecole di corpi organici digerenti, tenute insieme dalla misteriosa forza vitale, un nebbione che come sa di essere un io? Ecco l'altro mistero vivente che si chiama l'io che parlando del corpo dice: io mi siedo. Ma è lo stesso “io” che pensa e vede la sedia invece di un nebbione di particelle. E se non ci fosse questo “io” non ci sarebbe neppure la frase precedente ed il “mi siedo” non avrebbe senso. L'analisi fisica della realtà concreta mostra il carattere immateriale della realtà della materia stessa, e fa svanire il mito ingenuo della materia massiccia tangibile e resistente. Come dice il famoso fisico-astronomo inglese Eddington: “Io ho paura di questa parola, realtà, che non costituisce una caratteristica ordinariamente definibile delle cose cui viene applicata…” E se possiamo parlare così della nostra realtà oggettiva, analogamente è per la nostra realtà soggettiva.