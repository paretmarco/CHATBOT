Chiudete gli occhi e guardate il vostro spazio interiore di fronte a voi; immaginate che il vostro centro dell'essere sia in tale spazio. Ora concentratevi totalmente su tale immagine e dimenticate il mondo intero, e solo questo punto rimane nella vostra coscienza: di colpo sarete gettati al vostro centro interiore - profondamente dentro voi stessi nella regione dell'ombelico. Per capire ciò, rendetevi conto delle seguenti cose riguardo alla vostra mente e alla vostra coscienza: 1. La mente è sempre in movimento; a meno che non sia concentrata, non è mai in un punto. Di per sè stessa, si sposta da un pensiero all'altro, da A a B. Ma non è mai in A; non è mai in B; è sempre in movimento. La vera natura della mente è movimento. Il processo stesso del pensiero è movimento. Da A a B, da B a C, continua a spostarsi. Se cercate di fermare la mente in un punto qualsiasi questa combatterà con voi, in quanto la mente è un processo. Se voi vi fermate e non vi muovete, la mente scompare e rimane solo la consapevolezza. 2. La consapevolezza è la vostra natura, la mente la vostra attività.