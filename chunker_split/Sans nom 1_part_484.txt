Conservando davanti allo spirito questa immagine mentale e accompagnandola con un desiderio intensissimo di attirare, di ottenere ciò che essa rappresenta e questo durante 20 minuti ogni giorno, si determina nei piani vibratorii che compenetrano la materia fisica una serie di attività il cui effetto invisibile influisce sul piano dei fatti in modo tale che l'oggetto desiderato viene in possesso dell'esperimentatore. Le due principali condizioni di successo della creazione mentale sono la precisione del concetto che vi si riferisce e la volontà determinata di ottenerlo. Bisogna sempre specificare chiarissimamente ciò che si desidera facendo la nostra domanda. Più la pittura mentale sarà chiara, e tanto più presto si materializzerà. Specificate bene ciò che pensate di avere il diritto di possedere, non ciò che credete di dover desiderare, ma ciò che voi « volete realmente avere». Anche la reciproca di questa regola è importante. Non domandate mai ciò che non desiderate. Se volete del denaro, non domandate solamente del lavoro. Quasi tutti, incominciando a fare delle domande, commettono questo errore. Il nostro ambiente è il risultato delle domande che abbiamo posto all’universo. Un ambiente spiacevole è il risultato di domande fatte in passato per cose che ora non desideriamo più.