Attualmente le moderne scoperte della scienza quantistica non si sono diffuse popolarmente così tanto come quelle della vecchia conoscenza e ci sono ancora molte persone, anche con posti chiave, che non ne tengono conto. La visione del tempo della fisica moderna ci dice che le nostre comuni nozioni del tempo sono errate. Ma la possibilità che il nostro comune senso del tempo sia impreciso ci mette in confusione. Questa conoscenza raggiunta rende infatti molti scettici ed insoddisfatti perché scardina loro l'antico senso di sicura conoscenza prima posseduto senza poterlo sostituire. Planck, lo scopritore del quanto, il fondamentale “pacchetto” d’energia, sottolineava che “nel quadro del mondo non esistono osservabili. Gli osservabili appartengono al mondo delle esperienze sensoriali…”, o, come dice Rosenthal-Schneider “il concetto del “mondo reale esterno” del nostro pensiero quotidiano si basa esclusivamente su impressioni sensoriali”. Vi è nell’uomo un innato senso di resistenza di fronte al caos che lo porta ad appoggiarsi sui comodi concetti che a lui sono più famigliari. Ad esempio se diciamo, “mi siedo sulla sedia”, la frase sembra avere un senso compiuto e soddisfacente. Ma in realtà la solidità è solo un costrutto valido ad un livello di realtà.