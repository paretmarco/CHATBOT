Il cinismo è il non fidarsi dei motivi degli altri, il vedere qualcosa di sinistro in ogni buona azione ; un attenuar la carità perchè potrebbe forse tendere allo sfoggio ; un mormorar contro tutto e contro tutti dallo spuntare dell'alba sino alle ultime ore del triste giorno. Il suo primo effetto lo si scorge nelle fattezze. Le ciglia si aggrottano sempre più profondamente, la fronte ha le sue rughe di dubbio; il naso si contrae crudelmente, e gli angoli della bocca cascano in giù. La cura va cercata nella formazione di nuove abitudini, colla risoluzione di una volontà ben determinata, che proibisca i dubbi e le sfiducie che sorgono nella mente. Meglio cercar buoni motivi in ogni vita, e restare ingannato, che cercarne dei cattivi e trovarli; meglio, per l'azione riflessa ciò esercita sulla mente, sull'anima, sul cuore. Noi possiamo trovar sempre quello che cerchiamo. Provatelo. Date l'esempio. Spingete anche altri a provare. La critica avversa non è magnetica. Se non potete dir bene di una persona, tacete. La critica dovrebb'essere brillante e generosa, senza però esser falsa o corruttrice. Non cercate il male in altri. Vedete soltanto il bene.