Sono abilità semplici da acquisire e padroneggiabili con la pratica, utili in qualsiasi situazione personale o professionale, proprio perché abbiamo modo di metterle in pratica ed averne un riscontro immediato nella vita di tutti i giorni. Sono principalmente quattro i livelli in cui il corpo trasmette i suoi segnali inconsci: la cinesica, la prossemica, la paralinguistica e il contatto fisico. Nella cinesica rientrano tutti i movimenti delle singole parti del corpo, ovvero la postura, i gesti e le espressioni del volto. I gesti, è stato appurato, precedono sempre, seppur in modo impercettibile, la parola, esprimono prima (e anzi, a volte, “suggeriscono”) i concetti associati alla parte linguistica del nostro cervello e sono minori quando si ci riferisce a un concetto astratto e per inverso più vivaci ed espressivi mentre si descrivono scene, azioni o oggetti concreti. In generale, possiamo riconoscere da determinate variazioni della fisiologia se il soggetto mostra attenzione, interesse, gradimento, apertura o chiusura-rifiuto per la persona di fronte o per l’argomento di cui si sta parlando.