Prendete un libro d'una materia a voi particolarmente ostica e antipatica o a voi completamente sconosciuta e per la quale non provate alcun interesse (Purchè, beninteso, non si tratti di un libro di matematica superiore; nel qual caso l'assoluta incomprensibilità della materia renderebbe vano l'esercizio). Aprite il libro a casaccio e incominciate a leggere, sforzandovi di capire e di prendere interesse a quanto ivi sta scritto, senza lasciar vagare mai il pensiero. Dapprima vi accontenterete di semplici frasi, poi leggerete interi paragrafi e capitoli, fino a giungere alla lettura di tutto un libro. Potete variare questo esercizio sforzandovi di interessarvi al discorso di un interlocutore o di un oratore noioso. 24. Il problema. Proponete a voi stessi un problema, una questione da risolvere, un'idea qualunque da svolgere, e incominciate ad analizzare mentalmente il tema propostovi sotto tutti i suoi aspetti, in tutte le sue conseguenze e attinenze, a seconda della natura del soggetto. La mente non dovrà mai distaccarsi da questo quesito. Voi potete dare una progressione all'esercizio, spingendo per es. l'analisi fino a un certo punto, salvo a riprenderla domani, riepilogando anzitutto le idee del giorno precedente e sforzandovi di aggiungerne delle altre.