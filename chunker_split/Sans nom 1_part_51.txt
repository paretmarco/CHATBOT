Ma nella moderna visione quantistica è nata un’altra attenzione, parallela a quella esistente nell’ermetismo, nel pitagoreismo ed in genere nell'esoterismo di tutti i tempi, nella quale l'osservatore è anche oggetto dell'esperienza, che viene considerata dall'interno, direttamente, senza limitarne il campo a delle supposte colonne d'Ercole; si tratta più di sentire, di vivere, che di spiegare e teorizzare. Questa visione olistica, sincretica ed interattiva è indispensabile per queste scienze dove lo spirito che conosce e l’oggetto della conoscenza si confondono. Migliaia di fenomeni mostrano che l'organismo umano è come se fosse simile ad una stazione radio ricevente e trasmittente, se pure capace solo di funzionare sporadicamente e indipendentemente dalla volontà. Questo paragone è ovviamente incompleto, in quanto il fenomeno del quale stiamo parlando è molto più profondo di un semplice emettere e trasmettere e tocca l’integralità di quello che noi chiamiamo essere. La scienza moderna riconosce la genuinità di tali fenomeni, quando non può esimersene, li cataloga, li archivia, e tira avanti. Le scienze alternative sono più pragmatiche e dicono: L'organismo umano gode di queste facoltà, educhiamole ed usiamole e non facciamo come coloro che hanno orecchie e non sentono ed hanno occhi e non vedono.