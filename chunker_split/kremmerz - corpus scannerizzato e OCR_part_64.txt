Nell'arca più' riposta del tempio va custodito il segreto sacerdotale dell'uomo, e scienza arcana in linguaggio sacerdotale antico fu chiamata la scienza unica dell'Uomo, mentre che per le plebi intellettuali la scienza si convertiva e si alterava in mistica o religiosa, o apologetica, onde le menti rozze non avessero avuto altro innanzi all'occhio delle loro anime che dei modelli di miglioramento per imitazione, sotto ogni aspetto morale ed etico. Agli iniziati del sacerdozio arcano si sottoponeva il doppio problema dell'imitazione e della spiegazione del simbolo divino, mentre ai profani e volghi del tempio si domandava la paura, perché' essa, come in appresso sarà' studiato e praticato, determina uno stato elementare dell'anima umana, sulla quale l'azione magnetica o positiva dei sacerdoti imprimeva tutte le forme; per compiere la quale azione fu sempre necessario che il sacerdozio fosse templario e magico, mentre il solo mago che non avesse investitura di Pontefice o di sacerdote innanzi ai volghi, non poteva essere e non e' che un sapiente. Di qui la differenza di due manifestazioni volgari della Sapienza Arcana.