Peggio: se notiamo il linguaggio interiore più abituale della maggioranza, così come gli psichiatri notano le parole dei pazzi, dovremo notare una forma di paranoia ideale ed emotiva frequente, tale che per uscirne occorre uno sforzo. Per sciogliere questa condizione è quindi necessario come prima fase avere decisione (il ferro, ares, marte Y) per proseguire sul cammino e poter così sviluppare una “regola” che permetta di separare dal nostro essere interno le preoccupazioni e di vivere la connessione alla vita. Il primo passo è anche l’acquisizione di alcuni elementi fondamentali chiamati “fondenti filosofici” che poi utilizzeremo all’interno del vaso che rappresenta l’uomo. Tale vaso è di vetro, a simboleggiare l’onestà che si deve avere con sé stessi ed il fatto che non si può nascondere niente in questo processo. L’assunzione di questi primi ingredienti può essere effettuata con esercizi energetici. La prima acquisizione è infatti quella di un tono alto e robusto, nel senso fisiologico e mentale della parola. Questo significa rendersi anche padroni dell'energia sessuale e verticale che è alla base di ciò.