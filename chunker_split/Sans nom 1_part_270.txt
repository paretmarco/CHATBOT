Ascoltando parlare, assistendo a una rappresentazione, a un concerto, rimanete in uno stato di perfetto abbandono fisico, in modo da dimenticare il vostro corpo, lasciando che solo l'intelligenza lavori. Eseguite degli esercizi metodici di rilassamento completo: Esercizio 61 Rilassamento globale Allungatevi sul letto e incominciate una rassegna del vostro corpo per constatarne il grado di tensione. Allora, partendo dalle braccia, provatevi a lasciarle ricadere pesantemente come se si trattasse di braccia di legno articolate alla spalla al gomito e al polso. Altrettanto fate colle gambe. Esaminate i muscoli del collo, quelli del torace, le vertebre cervicali, la lingua, le dita delle mani e dei piedi, gli organi interni (diaframma, polmoni, intestini). Quando vi sentirete perfettamente rilassato, rimanete cosi per un tempo abbastanza lungo, chiudete gli occhi e studiatevi di non percepire nessun rumore esterno, di eliminare ogni pensiero, rifiutando dolcemente di prestargli attenzione non appena si presenta nel campo del cosciente. Un riposo di questo genere prolungato per un quarto d'ora e preso durante il corso della giornata, vi ristorerà più di un paio d'ore di inutile ozio sulle seggiole di un caffè.