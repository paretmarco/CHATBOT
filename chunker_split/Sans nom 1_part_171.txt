L'uomo non guarda mai che davanti a se, o se prova qualche fugace orgoglio paragonandosi a chi sta addietro, subito ne è offuscato misurandosi con chi sta avanti. Il denaro è così come un miraggio fatato: appena stendete la mano per raggiungere la felicità promessavi, eccola più lontana e inafferrabile. Credevate di esser felici quando avreste raggiunte i centomila euro, ma ora che li avete vi sembra che non sarete felici a meno di mezzo milione. Questo accade perchè la serie dei numeri è infinita e non vi può mai essere una quantità massima; e inoltre perchè, come notava acutamente Schopenhauer, il denaro è il bene assoluto, quello che non provvede a un solo bisogno, ma a tutti i bisogni in astratto. Chi agogna un campo, un'automobile, una ballerina, sta pago quando ne abbia raggiunto il possesso concreto ; ma non così può avvenire del denaro che è una « possibilità » e non un « fatto ». Il denaro è la forma di successo più ricercata perchè più facilmente accessibile e ostensibile. Un arcimilionario, anche se è stupido come un barbagianni, trova sempre chi lo riverisce e lo proclama il più bell'uccello del creato.