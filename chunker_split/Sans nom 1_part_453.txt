La vostra mente si deve trovare in uno stato calmo come la superficie d'un lago in bonaccia. Ogni impulso istintivo, ogni movimento passionale, ogni stato affettivo abitualmente intenso sono contrari a questa condizione. Aver seguito un regime poco carneo, una vita ritirata sono invece favorevoli. Tale stato è simboleggiabile dal dominio degli elementi. Disponete allora la carta verticalmente sul tavolo davanti al quale siete seduti. Il foglio deve stare in posizione verticale mediante un leggio o coll'aiuto di un libro, di un sostegno d'altro genere. Il foglio deve trovarsi ad un'altezza uguale a quella dei vostri occhi, e a una distanza tale che voi possiate leggerlo comodamente stando col capo appoggiato allo schienale della vostra poltrona. Davanti al foglio disponete allora un bicchiere colmo d'acqua o una tazza colma di thè o di camomilla o della bevanda da voi preferita. Chi è abituato a bere un bicchiere di vino prima di coricarsi, può benissimo adoperare tale bevanda341. In ogni modo, però, la suggestione deve farsi a mente lucida. La luce Modificate allora la fonte luminosa della stanza in modo che essa vada a cadere colla sua massima intensità sul foglio di carta e sulla superficie liquida, in guisa tale che questa sia luminosa, abbagliante il più possibile.