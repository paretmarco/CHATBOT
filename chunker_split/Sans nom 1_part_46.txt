Ora se la sola nostra esperienza personale basta a darci la conoscenza di parecchi fatti in cui affiora una coscienza del tempo ben diversa da quella consueta umana, siamo indotti a ritenere che anche altri ed in particolare gli antichi, ad esempio i pitagorici abbiano avuto esperienze dello stesso genere; e allora i pitagorici non avrebbero fatto altro che inserire questa percezione e distinzione del tempo fisico e del tempo psichico nella loro cosmologia, attribuendo o riconoscendo alla sfera dell'avviluppante la proprietà di operare o di corrispondere a questa distinzione tra tempo e durata. L’ascesi oltre il tempo Questo per quanto concerne la cosmologia pitagorica. Per quanto concerne l'ascesi, ne segue che se l'uomo ha la possibilità di trascendere il tempo fisico in queste esperienze spontanee e sporadiche, questa possibilità può divenire uno degli obbiettivi della stessa ascesi. Uno tra gli obiettivi dell’ascesi e della Grande Opera è quindi anche trascendere il tempo e tale opera per essere compresa nella sua completezza implica il confronto con la nostra percezione temporale.