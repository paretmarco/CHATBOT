quali sono i suoi lati buoni? ». Quando una persona qualunque entra in relazione con voi, non dimenticate mai che essa può forse rispondere alla vostra suggestione precedente, ed esaminatela quindi con imparzialità o meglio con benevolenza, prima di formulare un giudizio o prendere una decisione. Chi pratica queste tecniche deve sentirsi abbastanza forte per eliminare di per se stesso ogni altro atteggiamento che non sia la benevolenza, più imperturbabile verso i suoi simili. Coloro il cui modo d'agire sembra giustificare il disprezzo o l'oblio, sono degli individui la cui condizione psicofisica non ha permesso ancora di scorgere la vera via. Bisogna allontanarsi da costoro fino a che non ci sentiamo abbastanza potenti per influenzarli utilmente, ma è un'assurdità e un delitto rivolgere loro un pensiero che non sia di rammarico per vederli in tale stato e un incitamento morale a trasformare il loro carattere. Il più avveduto commerciante riserva sempre nella sua contabilità una rubrica « perdite e profitti ». Le sue combinazioni più sapienti possono presentare un debole che cagionerà delle perdite. Nello stesso modo noi dobbiamo registrare freddamente le eventuali disillusioni come avvenimenti normalissimi ma passeggeri, e dobbiamo volere ancora scoprire da dove deriva il male cercandone l'origine in noi stessi senza attardarvici.