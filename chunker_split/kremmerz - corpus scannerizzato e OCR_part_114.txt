Ma se tu concepisci, se pensando vedi e senti che l'Universo intero e' un essere come te, che pensa fatalmente come tu pensi, che soffre, che ama, che gode, che ansima proprio come te, e' facile che tu in rapporto di pensiero con questo essere immenso, indefinito, invisibile, nella sua grandiosità', e' facile, dico, che tu possa sentire, capire, intendere profondamente tutto ciò' che negli ascosi meati di questa indefinita Natura si agita e si commuove. Il pensiero umano, indeterminato moto dell'anima ermetica o astrale dell'individuo uomo, e' compenetrante tutte le cose in cui si fissa in vibrazione di amore. L'amore e' rappresentato da una sigla sacerdotale antica, il cuore attraversato da una freccia, e' il pensiero che penetra il cuore di cui ha bisogno di sentire e con-sentire i battiti (6) Senza questo sentimento di compenetrazione dell'essere di cui i sentimenti si vogliono risentire, l'uomo non ama e non intende. La cabbala, il pitagorismo, la dottrina sacerdotale di tutti i templi profanati o distrutti non hanno che una chiave sola, l'AMORE.