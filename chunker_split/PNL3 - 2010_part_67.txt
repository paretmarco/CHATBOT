Se per l’altro è importante il valore “soldi”, nell’interazione evidenzierò che anche per me è importante quel particolare valore. Sarà quello che faremo quando affronteremo in questo libro la parte relativa all’enneagramma. L’enneagramma può essere visto come un sistema di valori. Se noi capiamo i valori possiamo entrare più facilmente in relazione con la persona di fronte. Naturalmente non bisogna snaturarci. Dobbiamo comportarci come un ramoscello che sotto la forza del vento si piega ma poi ritorna nella sua posizione originaria. In altre parole dobbiamo essere sempre presenti a noi stessi. Il concetto sarà allora quello che viene definito anche “ricalco e guida”: una volta stabilita la giusta sintonia potremo portare il soggetto nel nostro mondo. Se non ci interessa comunicare in modo efficace con chi abbiamo di fronte, potremo fare a meno di tutto quello che è stato detto fino ad ora. Se invece il nostro intento è comunicare in modo efficace per ottenere il consenso, seguiremo tutto quello che è stato esaminato fino ad ora e quindi compieremo qualche sacrificio.