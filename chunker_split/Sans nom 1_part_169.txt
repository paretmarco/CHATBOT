Il piacere è nell’ora e si stempera in noia solo perché noi ci facciamo prendere dall’abitudine ed entriamo in meccanismi automatici. La chiave della serenità è quindi provare piacere nell’adesso. In questa visione, l’unico desiderio che esiste è il desiderio logico, desiderio attivo, in via di realizzazione. Ovverosia è il sapere che una cosa si realizza e perciò mettiamo in moto l’organismo. Un desiderio irreale o impossibile è per ciò stesso un desiderio morto, privo di virtù dinamica. Io non desidero andare sulla luna, i desideri in questo momento fuori della mia possibilità non mi fanno né caldo ne freddo. In conclusione la gioia non é nelle cose, ma nella possibilità di goderne. La possibilità di goderne è condizionata alla ricettività organica.90 La felicità è meno una somma di piaceri, che uno stato generale organico, una disposizione a provar piacere, una sensibilità orientata verso il piacere ed uno stato d’animo che gode di ciò, natura che gode di sé stessa. Questo significa anche esser sensibile al piacere che è nell’ora ed essere insensibili al dolore.