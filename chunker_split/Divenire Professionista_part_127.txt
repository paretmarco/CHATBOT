Alternate le braccia; eseguite lo stesso esercizio piegando la gamba sulla coscia. IMPORTANTE. - Sul principio tutti gli esercizi dovranno avere una breve durata, non potendo i non esercitati sperare in una troppo lunga concentrazione. 2. Il dito. Sedetevi comodamente, posate una mano sul ginocchio, tenendola chiusa ad eccezione del dito medio che allungherete nella direzione della coscia. Alzate ed abbassate allora il dito lentamente per 10, 15, 20 volte. L'esercizio consiste nel non distaccare mai la propria attenzione dal dito oscillante e ciò per un tempo sempre maggiore. 3. L'imbuto. Sedete, ponete davanti a voi una bottiglia vuota nel cui collo introdurrete un imbuto di vetro. Nel fondo dell'imbuto ponete del cotone idrofilo, poi riempite d'acqua l'imbuto. Allora l'acqua incomincerà a scendere lentamente nella bottiglia filtrando attraverso il cotone. L'esercizio consiste nell'attaccare la propria attenzione al livello del liquido che sempre si abbassa. Non dovete distrarvi. Durante l'esercizio le pupille devono rimanere costantemente fisse sul livello del liquido, resistendo all'invito delle palpebre che vorrebbero chiudersi. Se vi accorgete che nel frattempo l'attenzione si è sviata, o se le pupille si staccano sia pure per un istante dal liquido, l'esercizio è fallito e tutto è da rifare.