Il fatto che le onde si muovano come entità è quindi un’apparenza determinata dal movimento del mare. Lo stesso avviene con il tempo. Apparentemente si muove, ma questo è solo un risultato della nostra ristretta percezione sensoriale. Metodiche sperimentali per essere «sopra il tempo» Il «tempo» non è un modo sostanziale delle cose. Esso infatti impone la sua legge solo sul piano del desiderio e delle cose che ci determinano lo spazio. Il desiderio è il nostro «identificarci con passione» con le cose. L’elemento, quindi, che ci blocca nello stato di «divenire» è il desiderio. Il desiderio è l’opposto dello stato di «essere» e conoscenza che invece è verticale ed eterno. E quando è solo sulla base di questa esperienza di desiderio che si attualizzano le possibilità della vita, non solo il senso di essa sfugge, ma in effetti tutto si svolge come in uno stato di sogno o sonnambulico. Dobbiamo risvegliare l’Io allo stato di «signore della nascita», di libertà trascendentale. In uno stato di liberazione dal desiderio vi è la liberazione di sé e dell’oggetto. Il tempo assume un’altra dimensione: non si parla più del tempo cronologico o del «divenire», bensì di un tempo «ritmico» nella quale esiste connessione tra l’Io e l’esperienza, e i singoli elementi sono parte integrante di un tutto che è il senso della vita. Nella conoscenza suprema non c’è spazio per il tempo. Gli eventi non divengono ma sono.