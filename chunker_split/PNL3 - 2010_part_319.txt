Gli esempi intenzionali possono essere messi in atto dalle persone che hanno imparato le tecniche di PNL e PNL3: possono avere finalità di una migliore comunicazione, oppure di stimolare risposte inconsce o altro ancora. Noi possiamo anche imparare a prendere controllo sui nostri stati d’animo attraverso tale procedura. Generalmente la maggior parte delle ancore che utilizziamo per il miglioramento personale su noi stessi sono di tipo cenestesico, cioè tattile, e questo perché è più facile per una persona agire in tal modo, ad esempio stringere un pugno dopo aver ancorato a tale gesto una particolare reazione, che mentalmente udire un suono, vedere un’immagine o sentire un profumo. Come mostra il grafico, noi ancoriamo nel momento in cui l’emozione è in fase ascendente. Possiamo crearci delle ancore da soli per entrare così rapidamente in stati piacevoli, positivi. Possiamo anche renderci conto quali sono le ancore che al contrario ci inducono stati spiacevoli, negativi, e quindi annullarle e sovrapporne altre in modo da creare uno stato nuovo. Un esempio di ancora negativa può essere ad esempio la voce di una persona che ci ingenera un’emozione spiacevole.