La seconda fase, cioè quella in cui ci poniamo in uno stato riflessivo per raccogliere le ispirazioni determinate nel giorno o nei giorni precedenti, deve farsi al risveglio, quando l'anima essendo più passiva risponde meglio alle vibrazioni che le giungono. Tutto lo sforzo da fare consiste nel mantenere il proprio pensiero orientato verso le domande alle quali si attende risposta. Spesso la risposta non avviene in una volta sola, tanto più quando le condizioni necessarie perchè sopraggiunga sono alquanto complesse. 2) “PROIEZIONE”. — Il momento della giornata in cui sentiamo una maggiore attività psico-fisica sarà il migliore. L'isolamento la facilita, ma quando si è allenati si può astrarsi, monoideizzarsi anche in mezzo alla folla, perdendo ogni contaTto con quanto ci circonda. Questo esercizio, chiamato isolamento e che abbiamo ben studiato negli esercizi precedenti di concentrazione, conduce rapidamente alla possibilità di non lasciarsi distrarre da alcuna percezione dei sensi. Come effettuare la Proiezione: questo secondo esercizio consiste nel metter in moto quotidianamente il piano delle possibilità (virtualità) trasmettendogli delle rappresentazioni mentali accompagnate da volizioni imperiose che tendono alla loro realizzazione. Contemplando la vostra ideazione dovete dirvi: Ecco ciò che desidero —, e ciò sotto forma concreta.