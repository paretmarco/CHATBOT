I metaprogrammi sono le porte di accesso alle mappe altrui poiché ci permettono di analizzare e identificare gli stili di pensiero e di apprendimento delle persone. Lo stile di pensiero di ciascuno è infatti una combinazione di questi schemi e indica come ciascuno struttura la propria mappa mentale del mondo e nel contempo come sceglie ed organizza le proprie esperienze. Alcuni esempi di metaprogrammi: Via da/verso: è un metaprogramma legato alla MOTIVAZIONE: alcune persone tendono ad avvicinarsi alle cose alla ricerca di esperienze piacevoli e sono motivati soprattutto dal desiderio di raggiungere determinati traguardi; altri, al contrario, focalizzano la propria attenzione sui rischi e agiscono preoccupandosi di evitare situazioni spiacevoli. Differenze/similitudini: in fase di apprendimento noi confrontiamo l'informazione che ci arriva con le conoscenze che già possediamo: alcune persone tendono ad identificare le differenze tra i vari elementi e sono quindi maggiormente sensibili alle novità, mentre altre si focalizzano sulle somiglianze e apprendono quindi più facilmente ciò che possono immediatamente ricollegare a qualcosa di familiare. Riferimento interno/esterno: per sapere se un compito portato a termine è ben fatto alcuni cercheranno una conferma dall'esterno mentre altri attueranno una verifica interna, con se stessi, valutando se si sentono soddisfatti o meno, indipendentemente dalla reazione degli altri e da qualsiasi tipo di gratifica o punizione.