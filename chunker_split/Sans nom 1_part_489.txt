Dopo una ventina di minuti, a meno di uno sviluppo eccezionale della facoltà di concentrazione o di obiettivazione, l'attenzione indebolisce, ma il desiderio esiste ancora vivo e vibrante. Per utilizzarlo tutto, si prende la formula N. 2 che si leggerà parecchie volte per imprimerla bene nella mente e si ripeterà su un tono di comando calmo e imperioso. Il segno di riferimento può servire a due altri scopi. Anzitutto a canalizzare verso la realizzazione che si persegue la forza dei desideri repressi. Si può ricopiare questo segno su una pagina di taccuino, appenderlo al muro della propria camera, ecc. Quando si prova un impulso tendente alla soddisfazione di una futilità, si portano gli occhi sul segno di riferimento, esprimendo mentalmente una formula di questo genere: « Io utilizzo la forza di questo desiderio per affrettare il raggiungimento del mio scopo principale». In secondo luogo, allorché un'associazione di idee conduce alla coscienza l'oggetto desiderato, si guarda nuovamente il segno di riferimento affermando: «La realizzazione è in cammino: la mia volontà sarà esaudita» o qualcosa di analogo. Inutile dire che bisogna ripetere ogni giorno questi procedimenti, fino a completa soddisfazione. Le persone che dispongono di molto tempo possono procedere in modo diverso.