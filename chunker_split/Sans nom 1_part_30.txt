I due “capi” del tempo Per esplorare questa dimensione non servono macchine o attrezzature costose. Già i Greci si erano resi conto del legame tra stato di coscienza e tempo. Secondo Alcmeone “l'uomo è mortale perché non può riunire il principio alla fine, sebbene vi siano delle anime che hanno questo dono divino”.10 Con queste parole intende dire che solo prendendo coscienza della nostra parte interiore, la nostra anima, siamo in grado di trascendere la percezione normale del tempo e che questa possibilità esiste. Riunire i due capi, il principio e la fine, la nascita e la morte, è impresa impossibile per l'uomo inteso come “terra”, dice Alcmeone. La nascita e la morte sono separate dal tempo; è il tempo che rende il problema umanamente insolubile. Ma che cosa è il tempo? Se guardiamo agli antichi, Archita è il primo che si occupa della questione del tempo distinguendo il tempo fisico dal tempo psichico (fram. 9, cfr. Chaignet, I, 275).