Allora tornate lentamente alla posizione e condizione primitiva, emettendo il fiato e abbassando gradatamente le braccia. 22. Concentrazione sull'idea. In questo esercizio l'allievo cercherà di svolgere mentalmente un'idea qualunque, durante un tempo determinato, sforzandosi di non cadere in alcuna distrazione, vale a dire arrestando istantaneamente ogni idea estranea al soggetto di cui si occupa. Il discepolo non giungerà ad un buon risultato pratico che a poco a poco, dopo numerosi disappunti. Egli dovrà da principio limitare questo esercizio ad un tempo assai breve. Ripetiamo che l'errore più frequente in cui cadono gli scolari consiste nel domandarsi se la concentrazione è esatta mentre si fa l'esercizio. Questa constatazione, quasi involontaria, interrompe naturalmente la concentrazione e la turba. L'allievo deve convincersi che non sarà realmente concentrato se non a patto di eseguire l'esercizio colla massima semplicità e libertà di spirito. Idea di calma. L'allievo cercherà di determinare nel suo cervello una sensazione di calma, di tranquillità morale e fisica. Come mezzo, evocherà mentalmente un'idea che implichi per se stessa questo sentimento. Un artista penserà a un quadro, a un paesaggio particolare; un altro la troverà in un brano musicale, o in un sentimento di ordine elevato, nella preghiera, ecc.