Dalla memoria dipendono tutti i processi che comportano rievocazione, ordinamento, rappresentazione di sensazioni, percezioni, immagini mentali, pensieri e idee già sperimentate. In effetti ciò che noi chiamiamo comunemente memoria, in psicologia viene definito come “processo mentale rappresentativo”, essa è l’immenso deposito dei ricordi di precedenti esperienze, di cui la mente si serve con grande assiduità. E’ possibile collocarla nel campo del subconscio; ciò significa che la maggior parte del suo lavoro si svolge in modo inconsapevole a noi stessi; solo quando i dati finali, risultati dalla sua elaborazione, si presentano al conscio, ci accorgiamo della sua esistenza. Questa precisazione, per dire che noi la conosciamo esclusivamente tramite il lavoro che svolge e ben poco sappiamo della sua natura anche se un dato di fatto è che la sua importanza non potrà mai essere esagerata in quanto dalla memoria dipendono non soltanto le capacità intellettive dell’individuo, ma anche il suo carattere e la sua formazione, nonché la sua stessa esistenza psichica. Privo di essa l’uomo non supererebbe lo stato mentale di un neonato; non sarebbe in grado di usufruire dell’esperienza, ne di formare percezioni chiare, ne di formulare giudizi e ragionamenti.