Per spiegare la differenza che esiste tra queste due tecniche utilizzerò una metafora: L’ipnosi può essere paragonata al modellamento dell’argilla con l’ausilio dell’acqua. Il pensiero positivo è paragonabile al modellamento dell’argilla senza acqua. E’ ovvio che nel primo caso l’uso dell’acqua ci permette di essere più efficaci nel modellamento rispetto al secondo caso, dove si utilizza la sola umidità delle mani rallentandone i tempi per plasmare. Lo stato modificato di coscienza che l’ipnosi induce ci permette di plasmare le configurazioni assunte dall’insieme dei neuroni (cellule cerebrali) presenti nel cervello. E ogni nostro pensiero corrisponde ad una specifica configurazione neurale. Se, ad esempio, decido di alzare il braccio, i neuroni assumono immediatamente una determinata disposizione. Quindi è possibile riconfigurare le cellule cerebrali in maniera tale da rimuovere i limiti interiori e fissare i propri obiettivi. Tutti i nostri comportamenti automatici hanno degli schemi neurali corrispondenti e ogni qual volta vi è la necessità, noi accediamo a questi schemi eseguendo dei binari prestabiliti: quando qualcuno ci porge la mano, noi gliela stringiamo; se il semaforo è rosso, noi arrestiamo il moto della macchina; se il telefono squilla, noi rispondiamo.