Questa è anche la palingenesi che gli antichi Pitagorici negli ultimi due versi dei Detti aurei promettono categoricamente al discepolo che sappia lasciare il corpo ed elevarsi sino al libero etere e che corrisponde esattamente a pratiche simili eseguite in oriente dagli “immortali” taoisti. Anche Dante accenna chiaramente alla pratica che costituisce l’essenza della Divina Commedia stessa. La palingenesi è dunque la nascita alla vita immortale e divina, mentre la prima nascita accorda soltanto l'ingresso alla vita umana, altrimenti la palingenesi diverrebbe superflua. E, siccome i Detti aurei erano rivolti al discepolo umanamente vivente, essi riassumono il da fare dicendo che, abbandonato il corpo a sé stesso, occorre pervenire coscientemente, anima e spirito, sino al libero etere, cioè oltre la fascia dell'avviluppante (il periekon o empireo). La persona rinasce allora al principio superiore, e la grande opera si attua mediante l’amalgama, l’assimilazione della coscienza individuale in quella non differenziata in uno stato di non dualità. Durante questa estasi si compie la palingenesi.