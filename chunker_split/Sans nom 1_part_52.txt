Occorre naturalmente volere ed osare, e non fare come quei bagnanti pusillanimi se pur vigorosi che si fermano tremebondi dinanzi al fondale di un metro forse aspettando che l'evoluzione della specie li trasformi in nuotatori. Un tuffo coraggioso, due bracciate, e si è bello e imparato a sostenersi nell'infido elemento. Naturalmente la grande opera è impresa più ardua. Mettere “il proprio naviglio per l'alto sale” è assai più che un semplice tuffo dove non si tocca. Ma per cominciare, invece di aggrapparsi con tutte le forze all'ancora nel sicuro porto del corpo, occorre affrontare l'alto mare aperto, occorre non sentirsi nel corpo ma sentire il corpo entro di sé, in pratica espandersi ad altre dimensioni, accorgersi che si vive nel mar dell'essere e non siamo in terra (DANTE, Inf. 91) come quasi tutti credono. E’ importante imparare a vivere sub specie interioritatis e non tenersi disperatamente a galla colle zucche per farsi sballottare dal flusso e riflusso della vita superflua e superficiale, cioè dal tempo del divenire.