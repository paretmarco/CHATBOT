In maidu, una lingua amerinda della California settentrionale, vi sono solo tre parole per descrivere lo spettro dei colori, per cui l'individuo che parla maidu è consapevole di tre sole categorie di esperienza dei colori, mentre chi parla italiano o inglese possiede più categorie e quindi più distinzioni percettive abituali. Gli eschimesi invece hanno ben 19 vocaboli per designare i tipi di neve, mentre la lingua Hopi ha un solo nome per indicare tutte le cose o gli esseri in grado di volare (un uccello, un aviatore, un aeroplano). Si può così arrivare a dire che il linguaggio forma le idee fondamentali del nostro pensiero: non solo la nostra percezione della realtà, ma anche il pensiero stesso dipende dal linguaggio. Infatti potremmo dire che tra lingua e pensiero esiste lo stesso rapporto che passa tra uno strumento musicale e la melodia che esso è capace di produrre: non si può fare un rullo di tamburo con un clarinetto o un suono di tromba con un violino! Quindi il linguaggio che usiamo non solo descrive ma forgia il nostro modo di pensare e quindi la nostra esperienza. I filosofi analitici come Schopenhauer ci hanno sempre ricordato che il linguaggio è il mezzo che ci permette di portare la nostra mente in luoghi inesplorati.