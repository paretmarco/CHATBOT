Con esso operiamo una individuazione delle caratteristiche della persona davanti a noi individuando progressivamente dei tratti e schemi comportamentali indipendenti. Chiamiamo metaprogramma tali schemi di comportamento. Ogni figura dell’enneagramma è caratterizzata da certi metaprogrammi. Sarà quindi molto semplice, individuati questi, individuare anche la tipologia che si sta manifestando in quel particolare momento. La comprensione di questi schemi può permetterci di individuare più facilmente tanto l’enneafase che l’enneatipo in quanto ci permetterà di “spezzettare” l’osservazione. Tuttavia è importante ricordare che ad un certo punto dovremo passare ad una “osservazione globale” e da lì riesaminare il tutto. In questa sede esamineremo solo i metaprogrammi collegabili alle varie figure dell’enneagramma. L’utilità di questa metodica è tanto nella selezione del personale quanto nella comprensione e valutazione di chi ci sta di fronte. INTROVERSO / ESTROVERSO. Dov’è l’inizio delle tue azioni? In fonti esterne, o nelle tue credenze e opinioni? Gli Introversi sono quelle persone che hanno un forte riferimento interno e che nelle relazioni tengono poco conto del feedback degli interlocutori. Il motore motivazionale che li spinge ad agire parte dall’interno e non dall’esterno.