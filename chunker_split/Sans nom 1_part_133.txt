Enumeriamone qualcuna caratteristica per ogni senso: l'aspetto degli esseri, delle cose, altera, alle volte, profondamente le nostre disposizioni intime. Così ci lasciamo influenzare dall'ambiente nel quale ci troviamo. Se, per combinazione, siamo testimoni di un accidente più o meno tragico, storniamo la testa istintivamente. L'abito e l'andatura delle persone modifica il nostro atteggiamento nei loro riguardi. La temperatura e il cielo grigio che dànno agli oggetti esterni una certa apparenza di tristezza e di spiacevolezza, turbano alle volte la nostra attività. Ecco tante occasioni per esercitare la padronanza su noi stessi. Il contatto di certe cose, di certi animali, ispira al nostro tatto la ripugnanza od anche un orrore insormontabile... in apparenza. Senza cercar questo contatto, subiamolo col maggior coraggio possibile quando se ne presenta l'occasione. I rumori discordanti, bruschi, inattesi producono una contrazione dei muscoli del volto, provocano un soprassalto, un'esclamazione: reprimiamo questi riflessi ed alleniamoci ad ascoltare tranquillamente lo strepito dell'officina, l'acredine stridente di una voce o il rumore dei veicoli.