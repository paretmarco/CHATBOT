Potremmo anche definirlo “sistema dell’enneagramma comunicazionale” in quanto per distinguere le varie personalità ci basiamo sul loro modo di comunicare ed esprimersi, sul come creano “relazione” con gli altri e con l’ambiente. L’enneagramma comunicazionale può anche essere letto come una descrizione del funzionamento della mente in situazioni lineari. In pratica come una specie di elenco delle principali strategie comunicative utilizzate di volta in volta per confrontarsi all’ambiente. Ovvero di come dirigiamo la nostra energia di fronte alle situazioni esterne. Tale approccio risulta oltretutto utilissimo per determinare le tipologie ed evitare di cadere nel dogmatismo. Nei testi infatti che abitualmente si trovano in libreria, le personalità vengono trattate in modo esauriente ma molto didascalico, e non viene fornita una tecnica veloce ed efficace per individuare le tipologie né la vera ragione per la quale abbiamo nove tipi e non quindici o sei. Vengono di norma forniti dei formulari con varie centinaia di domande per imparare a situarsi. Altri ancora suggeriscono di leggere le nove tipologie e di collocarsi in quella che ci si rispecchia meglio oppure di sottoporre il soggetto da analizzare a una serie di domande. Tale approccio secondo noi non permette di capire la struttura del sistema.