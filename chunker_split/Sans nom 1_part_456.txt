Solo gli animali e i bambini in tenera età offrono l'esempio naturale di un simile rilassamento: l'uomo adulto, fatto nervoso dalla sua vita artificiale, è sempre teso come una corda vibrante. Non è possibile giungere di primo acchito a un rilassamento perfetto: voi dovete fare varie prove, e passare in rivista, come si disse, le varie parti del vostro corpo, sorvegliando bene affinchè l'una non torni allo stato di tensione mentre rilassate l'altra. Ma non esiste solo un rilassamento delle parti esterne del corpo. Se esaminate bene voi stessi, osserverete che la lingua, la gola, i polmoni, gli intestini possono essere tesi. Voi dovrete dunque rilassare ogni parte del vostro corpo, finche esso divenga simile a quello d'un cadavere, e tale che senza il sostegno della poltrona cadreste pesantemente al suolo. Ridotti a questo stato di completo rilassamento, voi dovete abbandonare totalmente il pensiero del vostro corpo, annichilire in voi ogni sensazione organica. Questo può anche essere chiamato lo stato uno: “passaggio alla terra – prima separazione delle membra”. Al termine di questa fase, nella quale vi sarete lasciati sprofondare, apparirà una sensazione di luce ed aria alla quale potrete legare la fase successiva del nostro percorso che è invece aerea.