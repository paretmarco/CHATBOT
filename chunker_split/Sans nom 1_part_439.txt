Se riesciamo a convincere noi stessi che il nostro corpo è la dimora dell'anima e che questa vi si trova tanto più a suo agio quanto più l'abitazione è sana e piacevole, non avremo difficoltà ad ammettere che molto ci resta da fare in questo campo, sia abolendo le abitudini nocive, sia imponendone a noi stessi delle altre buone e razionali. Eccoci dunque disposti a confessare noi stessi. E prima di ogni altra cosa il nostro fisico. Noi non siamo soltanto quel che natura ci ha fatto, ma ciò che siamo divenuti per una sèrie di abitudini. Noi potremmo, volendo, abbellire ogni parte del nostro corpo. Alcuni si imbruttiscono in seguito a malintese pratiche di cura personale. Altri - e sono i più - per una deplorevole trascuratezza della propria persona. La gola, l'intemperanza, gli abusi sessuali, gli strapazzi, una cattiva distribuzione tra l'attività ed il riposo, ci sciupano innanzitempo. Vi sono di quelli che non danno mai al proprio corpo la gioia di un po' di moto violento : in altri la cattiva igiene alimentare, le abitudini malsane, la sporcizia, hanno fatto perdere ogni freschezza, ogni bellezza, ogni vigore. L'esame del nostro spirito ci apre un cammino immensamente più vasto.