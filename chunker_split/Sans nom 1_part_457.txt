Descriviamo ora le fasi continue di questo “passaggio al nero e dal nero al bianco”, quale appare dalla chiusura degli occhi fino alla fase successiva. “Nel Silenzio lo spirito, libero da ogni legame precipita in sé stesso, si vede e si conosce. Vi sono tre fasi successive. La fase prima, iniziale è una percezione di isolamento. Lentamente si ha la sensazione di sommergersi, di inabissarsi, di discendere in qualcosa che, invece di essere più consistente, va a grado a grado diventando più tenue, e nello stesso tempo si ha la coscienza di un dilatare, come se un qualcosa intorno si dilati fino all’infinito.” Questa fase corrisponde al primo rilassarsi fisiologico delle braccia e del corpo. Il rilassarsi è collegato all’espansione. “Più giù ancora, la leggera impressione luminosa si va attenuando fino a perdersi totalmente. Subentra la seconda fase, l’oscurità, la tenebra fitta, e nello stesso tempo una vaga e sempre più precisa coscienza di maggiore densità del mezzo oscuro nel quale si sprofonda: poi sembra che l’essere, divenuto solido e di una solidità nera, si estenda oltre i suoi limiti. Seconda percezione di infinito”. Ed infine la terza fase.