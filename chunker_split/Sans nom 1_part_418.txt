Il serpente esercita il suo fascino sull'uccello, paralizzandone i liberi moti di questo e traendolo a certa morte. Un fatto può, in determinate circostanze, esercitare il suo fascino su di noi. Ad es. la lettura di un suicidio caratteristico spinge alcuni a darsi la morte in quel determinato modo. Anche un semplice aspetto naturale: la vista di un burrone profondo, di una cascata, può esercitare il suo fascino su di noi. Una donna è affascinante quando ha tale potenza da spingere colui che essa ha affascinato a possederla, a dispetto di ogni ostacolo, passando magari sui propri sentimenti d'onore, di responsabilità, ecc. Come si vede, in tutti questi casi si tratta di un rapporto tra soggetto e oggetto. L'oggetto affascina; il soggetto resta suggestionato, affascinato. L'oggetto è il polo positivo che attrae a sè il polo negativo. La fascinazione è magnetismo: il soggetto finisce per polarizzarsi unicamente verso il magnetizzatore, abolendo in se stesso ogni coscienza del mondo esterno. Può per altro accadere che nello stesso soggetto si voglia produrre la polarizzazione fascinatoria, l’incontro tra il principio attivo I ed il principio passivo A e quindi sviluppare la nostra forza creativa al fine di creare “enti”.