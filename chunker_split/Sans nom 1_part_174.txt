Chi desidera un'automobile crede felici tutti coloro che vede al volante: ma quando l'avrà è matematicamente certo che dopo poco gli sembrerà tanto naturale di avere una macchina come di avere i polmoni per respirare e non ne proverà gioia per ciò. Ma accade ancor peggio, e cioè: ogni possesso porta con sé la necessità di un più alto tenore di vita. Anche qui è in gioco la legge che l’abitudine uccide il piacere. E' insomma come se ci alzassimo di un gradino. Se possedete una casa la spesa che dovete sopportare non è solo quella dell'acquisto, ma avete le tasse, i muratori, l'amministratore, il giardiniere, ecc. Se comperate uno yacht dovete affittare il posto barca, trovare lo skipper, pagare il carburante e via via. Peggio ancora, ogni possesso di ricchezza crea infiniti obblighi, perdite di tempo, limitazioni della libertà personale. Un ricco « che voglia viver da ricco » ha il suo da fare, come chi deve guadagnarsi il pane per vivere. Concludendo non è tutto oro quel che luce. Il problema che ciascuno di noi dovrebbe risolvere è decidere in maniera centrata e trovare il punto « ottimo » della propria condizione economica.