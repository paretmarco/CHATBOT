Ci parlavamo a sbalzi ridendo e ingoiando un po' di cibo che avevamo, i muscoli e i nervi completamente distesi in una serenità di vivere pura e gioconda come l'infanzia, stretti nel nostro piccolo cerchio di luce spez- zettata tra i massi, ai piedi del gigante vinto nel giorno e rivinto nella notte che, senza vedere, sentivamo in- combere solenne. Gioia di ricordi e potenza di sensazioni si erano ra- dunate nelle nostre anime in quel breve tempo della vita nostra! Certo la nostra cima era una conquista alla portata di pochi, ché la sua esasperante levigatezza sgomenta e spoglia l'impulso da ogni ardore vanaglorioso e da ogni fatuo entusiasmo, senza i quali spesso l'uomo non sa muoversi. Pure, non era la riuscita, ma la risonanza dell'azione in sé stessa che nell'anima, come rinnovata, pareva aver dato tutta la natura in dono. Nessun « record sportivo », come tale, può dare que- sto dono. Bisogna saper ricavare da una scalata infinita- mente di piú: tendere a compierla solo come interiore violentamento dei propri limiti, come mediazione di un atto puro di potenza, per trascenderlo, per purgare l'azio- ne dall'impulso e dall'emozione e risuscitarla come libertà.