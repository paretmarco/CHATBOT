Del resto la parola “mente” contiene in sé già l’idea di “limitare”: viene infatti dalla radice indeuropea “ma” che significa “misurare”. L’immagine che la ragazza vede non è quindi in realtà all’esterno di sé, ma è il frutto dei suoi processi mentali, dell’incontro tra due principi fondamentali: l’io osservante e quella parte della mente che in sé stessa in qualche maniera percepisce e porta alla sua osservazione la “realtà”. Il lavoro della coscienza nella percezione non è a questo punto riducibile a quello di una macchina, in quanto quest’ultima, quale oggetto materiale, è incapace di autoosservarsi e proiettarsi all’esterno nella ricerca di dar senso ed ordine a quello che vede. Dire che l’uomo crea la propria realtà è un modo di significare questo processo nel quale interveniamo quali “attori della conoscenza”. In altre parole noi determiniamo la realtà che osserviamo.