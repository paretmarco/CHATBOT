Forse anche noi, anch'io, m'avvicinai a poter dire: « Gli spiriti aerei delle altezze mi recano l'alimento » come lo yogi tibetano Milarepa nel suo magnifico Canto di gioia, al ritorno da un lungo isolamento sulle vette nevose dell'Himalaya. Appena ci svegliammo alla coscienza del tempo giù subito in discesa, assillati daI finire del giorno. Una ventina di minuti era volata sulla cima. Questa discesa fu mirabile e temeraria, colma di sen- sazioni che raggiunsero ignote profondità interiori. La fretta e le difficoltà ci costrinsero ben presto a calarci con la corda. Lungo di essa scorrevo sfiorando le lisce pareti a picco, meravigliandomi continuamente di averle prima superate in salita. Il consumo degli scarsi mezzi disponibili si faceva sempre più preoccupante. Non era il fatto in sé della discesa con la corda che rappresentava per noi la diffi- coltà, ma il fissarla prima e il toglierla dopo. Trovare una fessura per il chiodo od una sporgenza per l'anello di corda era un problema, un travaglio, su quelle rocce lisce e compatte, mentre la sera cominciava a sommer- gere la montagna, addensandosi dapprima nelle gole e nei camini, e tutte le luci man mano si facevano grigie, plumbee, indistinte, come fisse nello stupore del cre- puscolo.