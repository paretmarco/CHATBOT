Un’altra differenza tra il Perfezionista e il Boss risiede in un’altra dinamica: se vi è una rissa mentre il primo sta decidendo se è il caso di agire o meno, il secondo ha già energicamente diviso le persone. Vive la realtà sulla base del controllo e della forza e va contro la mancanza di giustizia nel mondo. Vede se stesso come autorità. Se la sua compulsione viene estremizzata, tende a divenire psicopatico. La sua attenzione spesso è rivolta al controllo dello spazio e delle proprietà personali. Estende il controllo anche a quelle persone che hanno importanza nella sua vita. Spesso i piccoli errori possono gettare in una crisi profonda l’Otto in quanto potrebbero significare un inizio di perdita del controllo. Una delle caratteristiche del Boss è l’aggressività e la vendetta. Gli scontri sono violenti e spesso punzecchia chi ha di fronte per trascinarlo in un litigio e capire chi ha di fronte. Predilige gli scontri a viso aperto e leali. Più il suo avversario arretrerà di fronte ai suoi attacchi, più lui incalzerà con l’aggressività. Prova profondo disgusto per tutte quelle persone che si muovono nell’ombra e escogitano stratagemmi ingannevoli per vincere nella vita.