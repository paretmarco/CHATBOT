Con tempi di esposizione molto brevi i soggetti non hanno esitazioni nell'identificare anche le carte anomale come normali, facendole rientrare in una delle tipologie già conosciute per esperienza (o cuori rossi o picche neri); solo aumentando notevolmente i tempi qualche soggetto comincia a mostrare incertezza e confusione fino a riconoscere l'incongruenza. Alcuni non riescono proprio a identificare le carte anomale fino ad arrivare a bloccarsi, a non capire più niente, sia di fronte alle carte “strane” che a quelle normali. Tutto questo ci fa capire con quanta difficoltà e con quali forti resistenze il “nuovo” possa emergere da uno sfondo costituito dall'aspettativa. Da principio si sperimenta solo il previsto e l'usuale, anche nelle circostanze in cui si osserverà in seguito l'anomalia. Generalizzazione La generalizzazione è il processo attraverso cui le persone partendo da una esperienza specifica, la decontestualizzano traendone un significato generico. E' in pratica una semplificazione della realtà con la quale creiamo categorie di riferimento. La generalizzazione ci consente di gestire al meglio situazioni simili ad altre passate, traendo così distinzioni utili: per esempio è essenziale saper generalizzare per passare dall'esperienza di una bruciatura al contatto con una stufa rovente alla regola che le stufe roventi non vanno toccate!