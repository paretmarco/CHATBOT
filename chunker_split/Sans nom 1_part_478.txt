Beninteso, se si deve esaminare una serie di difficoltà, bisogna classificarle prima in ordine di urgenza e applicare la propria attenzione isolatamente su ciascuna di esse. Tutto il lavoro di questa prima fase deve limitarsi alla rappresentazione mentale, precisa e completa, di ogni questione. Bisogna dire a se stessi: ecco ciò che voglio avvenga malgrado tutto. E quando i dati, gli elementi del problema posto dalle circostanze sono ben presenti allo spirito, bisogna (pur mantenendo la propria attenzione su questa pittura mentale) rivolgersi al piano mentale e formulare internamente la determinazione di ottenere una risposta. La forma sotto la quale viene rivolta poco importa. Essa può essere: «Devo trovare il modo di venire a capo di ciò » — « Io attiro a me le ispirazioni utili in questo caso » — « Io voglio averne un'idea chiara di ciò che devo fare », o ogni altra analoga. Il tempo necessario per ogni domanda è da dieci a quindici minuti. Le persone eccezionalmente dotate, quelle che pensano nettamente e fortemente, si pongono le domande ben definite e le accompagnano con un desiderio così intenso di risposta che il risultato sopraggiunge con straordinaria rapidità.