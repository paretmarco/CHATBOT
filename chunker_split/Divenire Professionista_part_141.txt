Proponete a voi stessi un problema, una questione da risolvere, un'idea qualunque da svolgere, e incominciate ad analizzare mentalmente il tema propostovi sotto tutti i suoi aspetti, in tutte le sue conseguenze e attinenze, a seconda della natura del soggetto. La mente non dovrà mai distaccarsi da questo quesito. Voi potete dare una progressione all'esercizio, spingendo per es. l'analisi fino a un certo punto, salvo a riprenderla domani, riepilogando anzitutto le idee del giorno precedente e sforzandovi di aggiungerne delle altre. Dapprima questo esercizio sarà eseguito nelle più favorevoli condizioni di tranquillità e d'isolamento; più tardi procurerete di eseguirlo anche in strada o in mezzo al rumore di una conversazione. 25. L'eliminazione. L'allievo scelga 3, 4, 5 oggetti differenti che collocherà gli uni accanto agli altri su un foglio di carta bianca, poi, dopo essersi ben reso conto della natura degli oggetti che ha davanti, ne elimini uno mettendolo da parte. Sarà bene che in questo momento egli chiuda gli occhi e si sforzi di appurare se realmente egli ha eliminato anche mentalmente l'oggetto in parola. Questa è la cosa principale. Poi farà sparire un secondo e un terzo oggetto e così di seguito fino a che tutti gli oggetti siano scomparsi.