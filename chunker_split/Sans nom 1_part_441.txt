Nel fenomeno si hanno dunque tre tempi: 1.° Idea di una modificazione; 2.° Lavoro di realizzazione, incosciente per il nostro io attuale; 3.° Comparsa della modificazione pensata. Abbiamo dunque i due capi della catena: principio e fine, idea e realizzazione; ma il mezzo, il come ci sfugge. Schema Generale Possiamo chiamare questo procedimento “auto-fascinazione” oppure “auto-magnetizzazione”. Tutto il procedimento che ora segue deve essere scrupolosamente seguito nell'ordine qui stabilito sotto pena d'insuccesso. A facilitazione del principiante, facciamo precedere un brevissimo schema della tecnica. Tale schema sarà capito meglio dopo una prima prova e servirà all'allievo volonteroso che desideri avere chiara la visione complessiva del procedimento, prima d'iniziarne ogni singola parte. Del resto la cosa sembrerà complicata solo in principio. In seguito l'allievo non avrà che da gettare un'occhiata sul sommario per ricordarsi automaticamente tutta la tecnica. In un tempo ancora più lontano l'allievo potrà eseguire l’esercizio su sé stesso senza il soccorso del libro. Sarà bene però rileggere frequentemente il capitolo colla massima cura e darsi ogni tanto una auto-magnetizzazione osservando scrupolosamente ogni particolare. Le auto-magnetizzazioni devono per regola farsi di sera, prima di coricarsi, nelle condizioni più favorevoli d'isolamento e di silenzio.