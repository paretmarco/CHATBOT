Abbiamo detto che le orazioni mentali devono essere fatte nel momento della giornata in cui il desiderio è più intenso. Occorre però osservare che spesso bisogna determinare volontariamente in precedenza tal momento. Alcuni autori consigliano di scegliere il momento del risveglio, ma a volte il cervello non è perfettamente limpido. A nostro modo di vedere, si dovrebbe far ricadere la scelta in un'ora avanzata del pomeriggio, quando il nostro cervello ha accumulato le varie correnti che gli giungono dalla vita ambiente. Lo sperimentatore dovrà anzitutto mantenere gli occhi fissi sul segno di riferimento ed evocare mentalmente con tutta tranquillità le condizioni che lo hanno determinato a voler ottenere ciò che tenta di realizzare, e, continuerà tale operazione fin quando si manifesti in lui un desiderio molto intenso. Continuando a dirigere il suo pensiero, e per sintetizzare in una rapida ideazione quanto abbiamo sin qui insegnato, egli prenderà la formula N. 1 e la leggerà parecchie volte ad alta voce, rappresentandosene nettamente il senso. Dovrà quindi sedere comodamente e costruire la sua immagine mentale, contemplarla attentamente con un calmo sforzo di volontà esprimendo: “Io determino questo, io attiro quello, io faccio agire gii agenti capaci di produrre quanto desidero, ecc. ecc.”, o ogni altra affermazione adatta.