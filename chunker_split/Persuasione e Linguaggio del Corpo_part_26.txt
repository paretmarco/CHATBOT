Una cosa straordinaria è che i messaggi non verbali, oltre ad essere universali e a superare ogni confine culturale (a differenza del linguaggio verbale), non possono esprimere la negazione; in altre parole, se col linguaggio si può mentire, con il corpo ciò non è possibile ed è proprio grazie ad un’attenta osservazione di questi segnali analogici che possiamo scoprire le incongruenze tra il verbale e il non verbale, ossia pensieri non espressi, espressioni che nascondono significati diversi se non addirittura opposti e dunque comprendere cosa veramente la persona che ci è di fronte pensa e desidera. Essere a conoscenza della comunicazione non verbale non significa servirsene per simulare intenzionalmente interesse o fastidio a proprio vantaggio; oltre ad essere difficile da riprodurre consapevolmente con prontezza e coordinazione tale da risultare verosimile, risulta quasi impossibile per il linguaggio del corpo mostrare ciò che non prova. E’ più facile accorgersi a posteriori di un gesto o una postura espressa, e magari cambiarla, oppure predisporsi ad un certo stato emozionale o comportarsi fisiologicamente in un certo modo per veder affiorare spontaneamente i relativi segnali e trasmetterli al subconscio dell’interlocutore. E’ vero comunque che esistono parti del corpo più disciplinabili consciamente di altre: è il caso del volto.