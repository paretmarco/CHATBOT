Nella nostra società moderna si ha troppa fretta, ci moviamo troppo, vediamo troppa gente per aver tempo di dare un valore reale a ciascuno. Si fa più presto a leggere l'etichetta che ciascuno di noi porta in giro. Siamo un po' tutti come i camerieri di albergo che si precipitano incontro all'azzimato signore, alla donna imbrillantata e mostrano il più cordiale disprezzo per il filosofo vestito alla penultima moda. Tutti sono convinti che il denaro compra tutto e ancor più che senza denaro nulla è possibile. E' vero: senza denaro oggi non si può viaggiare, non si può studiare, non si può avere né una bella casa né una bella donna. Col denaro invece ci si illude di poter avere tutto: foste anche paralitico e bavoso e vi prendesse desiderio di partire da casa vostra e scegliere sul posto una giovane circassa, col denaro troverete l'automobile, il treno, il piroscafo e la portantina, col denaro potreste corrompere il padre, la madre, il sacerdote, i giudici e i testimoni. Stabiliamo dunque che se il denaro non è la felicità, la mancanza di denaro è oggi una causa di infelicità, ciò che non era nel passato.