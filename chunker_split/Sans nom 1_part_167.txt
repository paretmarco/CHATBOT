Il piacere normalmente è concepito come « una variazione di stato » o per dir meglio come un risveglio di tutte le nostre sensazioni a contatto di uno stimolo. Ma poiché è legge fisiologica che stimoli eguali ripetuti rendono insensibile l'organismo ricevente, perchè il piacere possa esser continuato occorre o che lo stimolo sia sempre più forte o che sia tanto raro da permettere che l'organismo lo accolga come una novità. In poche parole il piacere si comporta come il tempo, viene ingoiato dalle abitudinarietà ed apparentemente dopo un po’ svanisce. La persona che va a teatro si e no una volta il mese, imagina volentieri che gli abbonati provino un piacere eguale al suo, moltiplicato pel numero delle recite fissate dall'abbonamento. Invece l'abbonato..... sbadiglia! Il viaggiatore di commercio non prova affatto il piacere di viaggiare dello scolaro in vacanza; il figlio del pasticciere non mangia mai dolci. La storia dei tossicomani: fumatori, morfinomani, cocainomani, alcoolisti, insegna che le sensazioni per rinnovarsi hanno bisogno di dosi sempre più elevate. Notiamo questo: il punto culminante del piacere per la maggior parte delle persone qual è? L'attimo stesso del possesso, anzi: se fosse lecito dire — il primo attimo. Subito dopo si inizia la scala discendente.