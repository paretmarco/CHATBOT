Nel processo ipnotico alchemico sarà l'operatore ad eseguire quest'opera di "rettificazione" e l'obiettivo sarà allora rivolto ad obiettivi immediati nei quali l'energia non sarà più proiettata nelle istanze ed abitudini negative. Infatti, il risveglio dell'energia è qualcosa di differente dalla naturale direzione di questa, che tenderebbe verso il basso cioè alla "reificazione", mentre se mantenuta nella forma "aerea" può permettere le più alte realizzazioni. L'energia tende se non diretta con forza e decisione a riprendere una forma statica ed a "reimpietrarsi" nelle cose. Ovviamente il risultato più alto sarà ottenuto se saremo noi stessi attivi e coscienti, in grado di eseguire il processo da soli. Il concetto è espresso dalla frase Visita Interiora Terrae Rectificando Invenies Occultam lapidem, cioè dovremo scendere in noi e recuperare la pietra nascosta "rettificandola". Il concetto è analogo anche per quelle particolari tecniche che utilizzano il sesso e la sua energia per la trasmutazione. A differenza delle precedenti tecniche queste possono essere definite delle "acque corrosive". Questa tradizione è anche presente in alcune correnti gnostiche. Il senso è allora "cogli l’amore profano senza farti asservire dallo urgente desio e trasmuta la bassura ad esso inerente evoluendo gradualmente fino alla superiorità" (Erim); allora la materia non è più fatale per l'uomo, cioè non è più projettiva che a comando. L'uomo non si identifica più nelle contingenze, lasciando che altre istanze divengano simbolo per lui e lo condizionino, bensì è padrone di quest'energia che dirige consciamente nell'orizzontalità del quotidiano.